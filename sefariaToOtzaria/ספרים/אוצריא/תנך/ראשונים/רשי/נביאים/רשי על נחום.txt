<h1>רש"י על נחום</h1>
רש״י
<h2>פרק א</h2>
<h3>פסוק א</h3>
<b>מַשָּׂא נִינְוֵה.</b> תִּרְגֵּם יוֹנָתָן ״מַטַּל כָּס דִּלְוָוט לְאַשְׁקָאָה יָת נִינְוֵה״.
<b>סֵפֶר חֲזוֹן נַחוּם.</b> חָזוֹן נָקוּד קָמָץ לְפִי שֶׁאֵינוֹ דָבוּק וְאֵינוֹ דוֹמֶה לַחֲזוֹן יְשַׁעְיָהוּ שֶׁהוּא נָקוּד חֲטַף פַּתַּח, וְכֵן פֵּרוּשׁ סֵפֶר חֲזוֹן כְּבָר נִכְתַּב עָלֶיהָ, וְהוּא נְבוּאַת יוֹנָה בֶּן אֲמִתַּי וְעַתָּה חָזַר וְנִתְנַבֵּא עָלֶיהָ נַחוּם הָאֶלְקוֹשִׁי אֶת הַמַּשָּׂא הַזֶּה. <b>אֶלְקוֹשׁ</b> הָיָה שֵׁם עִירוֹ, וְכֵן תִּרְגֵּם יוֹנָתָן: ״מִלְּקַדְמִין אִתְנַבִּי עֲלָהּ יוֹנָה בַּר אַמְתַּי וְתָבַת מֵחוֹבָהָא, וְכַדּוּ דְּאוֹסִיפַת לְמֵיחְטֵי תָּב וְאִתְנַבִּי עֲלָהּ נַחוּם דְּמִבֵּית אֶלְקוֹשׁ״.
<h3>פסוק ב</h3>
<b>אֵל קַנּוֹא וְנוֹקֵם ה׳.</b> עַל זַרְעוֹ שֶׁל סַנְחֵרִיב נִתְנַבֵּא נַחוּם וּבִימֵי מְנַשֶּׁה, כְּמוֹ שֶׁמָּצִינוּ בְּסֵדֶר עוֹלָם.
<b>אֵל קַנָּא וְנוֹקֵם ה׳.</b> מֵאָז שֶׁנִּפְרַע לְיִשְׂרָאֵל מֵאוֹיְבֵיהֶם וְגַם עֲדַיִן עַתָּה נוֹקֵם הוּא וּבַעַל חֵמָה וְעָתִיד הוּא לִהְיוֹת נוֹקֵם לְצָרָיו שֶׁהֶחֱרִיבוּ אֶת אַרְצוֹ וְהִגְלוּ אֶת עַמּוֹ וְנוֹטֵר הוּא אֶת אֵיבָתוֹ לַבַּבְלִיִּים. וְר״שׁ אוֹמֵר שָׁלוֹשׁ נְקִימוֹת הַלָּלוּ כְּנֶגֶד שָׁלוֹשׁ גְלִיּוֹת שֶׁהִגְלָה סַנְחֵרִיב אֶת יִשְׂרָאֵל, כְּמוֹ שֶׁמָּצִינוּ בְּסֵדֶר עוֹלָם.
<h3>פסוק ג</h3>
<b>ה׳ אֶרֶךְ אַפַּיִם וּגְדָל כֹּחַ.</b> גְּדָל כֹּחַ הוּא וְהַיְכֹלֶת בְּיָדוֹ לְהִנָּקֵם וַאֲשֶׁר לֹא מִהֵר נִקְמָתוֹ לְפִי שֶׁאֶרֶךְ אַפַּיִם הוּא וּמִכָּל מָקוֹם <b>נַקֵּה לֹא יְנַקֶּה</b>.
<b>ה׳ בְּסוּפָה וּבִשְׂעָרָה דַּרְכּוֹ.</b> הֵם שְׁלוּחָיו לְהִפָּרַע מֵאוֹיְבָיו, שֶׁנֶּאֱמַר בְּמִצְרַיִם (שמות יד:כא) ״בְּרוּחַ קָדִים עַזָּה״, וּבְדוֹר הַמַּבּוּל (איוב ד:ט) ״מִנִּשְׁמַת אֱלוֹהַּ יֹאבֵדוּ״, בְּצֹר נֶאֱמַר (יחזקאל כו:כו) ״רוּחַ קָדִים שִׁבְּרֵךְ״.
<b>וְעָנָן אֲבַק רַגְלָיו.</b> גַּם הוּא דֶּרֶךְ נִקְמָתוֹ, (שמות יד:כד) ״וַיַּשְׁקֵף אֶל מַחֲנֵה מִצְרַיִם בְּעַמּוּד אֵשׁ וְעָנָן״, (יחזקאל ל:יח) ״הִיא עָנָן יְכַסֶּנָּה״.
<h3>פסוק ד</h3>
<b>גּוֹעֵר בַּיָּם.</b> כְּמַשְׁמָעוֹ, וְדֻגְמָא הוּא כְּלַפֵּי הָעוֹבְדֵי כּוֹכָבִים וּמַזָּלוֹת שֶׁנִּמְשְׁלוּ לַמַּיִם, כָּעִנְיָן שֶׁנֶּאֱמַר (ישעיהו יז:יב) ״לְאֻמִּים כִּשְׁאוֹן מַיִם כַּבִּירִים יִשָּׁאוּן״.
<b>וְכָל הַנְּהָרוֹת הֶחֱרִיב.</b> כָּאן נִבָּא שֶׁעָתִיד הַקָּבָּ״ה לְהַמְלִיךְ אֶת נְבוּכַדְנֶצַּר (ירמיה כה) בִּימֵי יְהוֹיָקִים וְיִתֵּן אֶת אַשּׁוּר וְאֶת כָּל הָאֲרָצוֹת לַחֶרֶב.
<b>אֻמְלַל בָּשָׁן וְכַרְמֶל.</b> מוֹשָׁבוֹת הַטּוֹבִים.
<b>וּפֶרַח לְבָנוֹן אֻמְלָל.</b> חַכְמֵי יִשְׂרָאֵל פֵּרְשׁוּ כְּלַפֵּי מִינֵי מְגָדִים שֶׁנָּטַע שְׁלֹמֹה בְּבֵית הַמִּקְדָּשׁ שֶׁהָיוּ שֶׁל זָהָב, וְכֵיוָן שֶׁנִּכְנְסוּ גּוֹיִם לַהֵיכָל יָבְשׁוּ.
<h3>פסוק ה</h3>
<b>הָרִים רָעֲשׁוּ מִמֶּנּוּ.</b> הַמְּלָכִים וְהַשָּׂרִים מֵהַכַּשְׂדִּים יִפְחֲדוּ מִגְּזֵרָתוֹ.
<b>וַתִּשָּׂא הָאָרֶץ.</b> מַשְׂאַת עָשָׁן.
<h3>פסוק ו</h3>
<b>נִתְּכָה.</b> הִגִּיעַ לָאָרֶץ, כְּמוֹ (שמות ט:לג) ״וּמָטָר לֹא נִתַּךְ אָרְצָה״.
<b>נִתְּצוּ מִמֶּנּוּ.</b> מֵאֵימָתוֹ.
<h3>פסוק ז</h3>
<b>טוֹב ה׳ לְמָעוֹז.</b> וְאַף בְּשָׁעָה שֶׁהוּא נִפְרָע מֵאוֹיְבָיו לֹא זָזוּ רַחֲמָיו מִלְּהֵיטִיב לִירֵאָיו, וְלֹא כְּמִדַּת בָּשָׂר וָדָם שֶׁכְּשֶׁהוּא עָסוּק בָּזוֹ אֵינוֹ פָּנוּי בָּזוֹ, כָּעִנְיָן שֶׁנֶּאֱמַר (שמות טו:ג) ״ה׳ אִישׁ מִלְחָמָה ה׳ שְׁמוֹ״, כְּמוֹ שֶׁהוּא בִּמְכִלְתִּין.
<b>וְיֹדֵעַ.</b> אֶת צָרְכֵי חוֹסֵי בוֹ.
<h3>פסוק ח</h3>
<b>וּבְשֶׁטֶף עֹבֵר.</b> וּבְחֵמָה שׁוֹטֶפֶת.
<b>כָּלָה יַעֲשֶׂה מְקוֹמָהּ.</b> שֶׁל אֶרֶץ, וּמוּסָב זֶה עַל ״וַתִּשָּׂא הָאָרֶץ מִפָּנָיו״ כְּמוֹ שֶׁאָמוּר לְמַעְלָה.
<h3>פסוק ט</h3>
<b>כָּלָה הוּא עֹשֶׂה.</b> לְנִינְוֵה וּמַלְכֵי אַשּׁוּר לֹא יִשְׁנֶה לָהֶם עוֹד פַּעַם אַחֶרֶת.
<h3>פסוק י</h3>
<b>כִּי עַד סִירִים סְבֻכִים.</b> כְּלוֹמַר פִּתְאֹם תָּבֹא עֲלֵיהֶם מַכָּתָם וְלֹא יֵרְדוּ מִכְּבוֹדָם מְעַט מְעַט, כִּי בְּעוֹד שֶׁהַסִּירִים וְהַקּוֹצִים נִסְבָּכִים נִשְׁרָשִׁים בְּחָזְקָה.
<b>וּכְסָבְאָם סְבוּאִים.</b> וְעוֹדָם בְּמִשְׁתֵּיהֶן וּבְשִׂמְחָתָן, וְיֵשׁ פּוֹתְרִין ״כִּי עַד סִירִים״ לְשׁוֹן ׳הֲסָרָה׳.
<b>אֻכְּלוּ כְּקַשׁ יָבֵשׁ.</b> אֲשֶׁר נִתְמַלֵּא וְנִגְמַר בִּשּׁוּלוֹ וְיָבֵשׁ.
<b>מָלֵא.</b> אשובי״ר בְּלַעַ״ז, וְכֵן ״מְלֵאָתְךָ״, ״הַמְלֵאָה הַזֶּרַע״.
<h3>פסוק יא</h3>
<b>מִמֵּךְ.</b> אַתְּ נִינְוֵה.
<b>יָצָא.</b> סַנְחֵרִיב הַחוֹשֵׁב רָעָה, דִּמָּה לְהַחֲרִיב דִּירַת מַטָּה וּמַעְלָה. כָּתוּב אֶחָד אוֹמֵר (מלכים ב יט:כג) ״וְאָבֹא מְלוֹן קִצֹּה״, וְכָתוּב אֶחָד אוֹמֵר (ישעיהו לז:כד) ״וְאָבֹא מְרוֹם קִצּוֹ״. בִּתְחִלָּה אַחֲרִיב דִּירָה שֶׁל מַטָּה, וּלְבַסּוֹף דִּירָה שֶׁל מַעְלָה, כִּדְאִיתָא בְּחֵלֶק (דף צד).
<h3>פסוק יב</h3>
<b>אִם שְׁלֵמִים וְכֵן רַבִּים.</b> יָפֶה תַּרְגּוּם שֶׁל יוֹנָתָן מְיֻשָּׁב עַל הַמִּקְרָא: ״אִם יְהוֹן שְׁלֵמִים בְּעֵצָה״ שֶׁיְּהוּ כֻּלָּם שָׁוִים בְּהַסְכָּמָה אַחַת, וְכֵן אִם יִהְיוּ רַבִּים מְאֹד אַנְשֵׁי נִינְוֵה אוֹיְבֶיךָ יְרוּשָׁלַיִם, וְכֵן אַף אִם גָּזּוּ חִדְּקַל וְעָבְרוּ אֶת פְּרָת לָצוּר עָלֶיהָ לֹא יַצְלִיחוּ, שֶׁהֲרֵי ״עִנִּיתִיךְ וְלֹא אֲעַנֵּךְ עוֹד״. וְעוֹד שָׁמַעְתִּי: ״אִם שְׁלֵמִים״ – אַנְשֵׁי נִינְוֵה בִּגְדֻלָּתָם, ״וְכֵן״ – אִם יְהוּ עוֹד רַבִּים וְנִכְבָּדִים יוֹתֵר, ״וְכֵן נָגוֹזּוּ וְעָבָר״ – וְכֵן אֲגִיזֵם וְאַעֲבִירֵם. הֲרֵי זֶה כְּמוֹ (שמות א:יב) ״וְכַאֲשֶׁר יְעַנּוּ אֹתוֹ כֵּן יִרְבֶּה״.
<b>וְעִנִּיתִךְ לֹא אֲעַנֵּךְ עוֹד.</b> אֲעַנֶּה אוֹתְךָ בַּפַּעַם הַזֹּאת כָּלָה וְנֶחֱרָצָה וְלֹא אֶזְקַק לְךָ עוֹד. וְרַבּוֹתֵינוּ דָּרְשׁוּ לְעִנְיַן מַעֲשֵׂה הַצְּדָקָה בְּמַסֶּכֶת גִּטִּין, אַךְ אֵינוֹ עַל סֵדֶר שְׁאָר הַנְּבוּאָה.
<h3>פסוק יג</h3>
<b>וְעַתָּה אֶשְׁבֹּר מֹטֵהוּ מֵעָלֶיךָ.</b> שְׁכִינָה אוֹמֶרֶת כֵּן לַנָּבִיא שֶׁהוּא יִשְׂרְאֵלִי: אֶשְׁבֹּר מֹטֵהוּ שֶׁל אַשּׁוּר מֵעָלֶיךָ וּמֵעַמִּי.
<h3>פסוק יד</h3>
<b>וְצִוָּה עָלֶיךָ ה׳.</b> עַתָּה מוּסָב הַדִּבּוּר אֶל מֶלֶךְ אַשּׁוּר.
<b>לֹא יִזָּרַע מִשִּׁמְךָ עוֹד.</b> לֹא יַעֲמֹד מִמְּךָ מֶלֶךְ.
<b>מִבֵּית אֱלֹהֶיךָ אַכְרִית פֶּסֶל וּמַסֵּכָה.</b> וְאָשִׂים אֶת בֵּית אֱלֹהֶיךָ קִבְרֶךָ. שָׁם תִּבְרַח לְהִמָּלֵט וְשָׁם תֵּהָרֵג, כְּמוֹ שֶׁכָּתוּב שֶׁנֶּהֱרַג אָבִיךָ בֵּית נִסְרוֹךְ אֱלֹהָיו.
<b>כִּי קַלּוֹתָ.</b> בְּעֵינַי.
<h2>פרק ב</h2>
<h3>פסוק א</h3>
<b>שַׁלְּמִי נְדָרָיִךְ.</b> אֲשֶׁר נָדַרְתָּ לְהַקָּדוֹשׁ בָּרוּךְ הוּא אִם יַצִּילְךָ מִכַּף סַנְחֵרִיב מֶלֶךְ אַשּׁוּר, כִּי עַתָּה נִצַּלְתָּ.
<b>כִּי לֹא יוֹסִיף עוֹד לַעֲבָר בָּךְ.</b> אוֹתוֹ הַבְּלִיַּעַל.
<b>כֻּלֹּה נִכְרָת.</b> הוּא וְזַרְעוֹ.
<h3>פסוק ב</h3>
<b>עָלָה מֵפִיץ עַל פָּנַיִךְ נָצוֹר מְצוּרָה.</b> הַמֵּפִיץ אֲשֶׁר עָלָה עַל פָּנֶיךָ אֶל אֶרֶץ יְהוּדָה בִּימֵי יְחִזְקִיָּהוּ, עַכְשָׁיו הוּא נָצוֹר מְצוּרָה, נְבוּכַדְנֶצַּר מֶלֶךְ בָּבֶל שֶׁהוּא צָר עָלָיו.
<b>צְפֵה דֶרֶךְ.</b> הַבֵּט אַתָּה אִישׁ יְהוּדָה עַל אֵם הַדְּרָכִים וְתִרְאֶה אֶת הַהוֹלְכִים לָצוּר עָלָיו, וְיִתְחַזְּקוּ מָתְנֶיךָ וְאַמֵּץ כֹּחַ מְאֹד.
<h3>פסוק ג</h3>
<b>כִּגְאוֹן יִשְׂרָאֵל.</b> כְּמוֹ שֶׁהָיָה כְּבָר.
<b>בְּקָקוּם.</b> בְּזָזוּם וְהֵרִיקוּם, לְשׁוֹן ׳בְּקִיקָה׳ נוֹפֵל עַל גֶּפֶן.
<h3>פסוק ד</h3>
<b>מָגֵן גִּבּוֹרֵיהוּ.</b> שֶׁל נְבוּכַדְנֶצַּר הַצָּרִים עַל אַשּׁוּר.
<b>מְאָדָּם.</b> מְאָדָּמִים הֵם. וְאַנְשֵׁי חֵילָם <b>מְתֻלָּעִים.</b> לְבוּשֵׁי זְהוֹרִית.
<b>בָּאֵשׁ פְּלָדוֹת הָרֶכֶב בְּיוֹם הֲכִינוֹ.</b> בְּיוֹם שֶׁהוּא מוּכָן לָצֵאת בַּצָּבָא מְצַחְצֵחַ רֶכֶב בַּרְזֶל שֶׁלּוֹ, וְלֹא יָדַעְתִּי מַהוּ פְּלָדוֹת, וְאוֹמֵר אֲנִי שֶׁהוּא מִין הַמְּצַחְצַחַת בַּרְזֶל יָפֶה, וְיֵשׁ פּוֹתְרִין פְּלָדוֹת לְשׁוֹן ׳לַפִּיד אֵשׁ׳ בְּדֶרֶךְ הַהֵפֶךְ.
<b>וְהַבְּרֹשִׁים הָרְעָלוּ.</b> תִּרְגֵּם יוֹנָתָן: ״וְרַבְנֵי מַשְׁרִיתְהוֹן מְסַרְבְּלִין בְּצִבְעוֹנִין״.
<b>הָרְעָלוּ.</b> מְעֻטָּפִין, וְדוֹמֶה לוֹ (ישעיהו ג:יט) ״הַנְּטִיפוֹת וְהַשֵּׁרוֹת וְהָרְעָלוֹת״. וּבִלְשׁוֹן מִשְׁנָה שָׁנִינוּ ״מַדְיוֹת רְעוּלוֹת״ מַסֶּכֶת שַׁבָּת (דף ס״ה, ע״ש).
<h3>פסוק ה</h3>
<b>יִתְהוֹלָלוּ.</b> יִנְהֲגוּ עַצְמָן בְּשִׁגָּעוֹן.
<b>יִשְׁתַּקְשְׁקוּן.</b> תִּרְגֵּם יוֹנָתָן: ״קָל נְקוּשׁ זַיְּנֵיהוֹן מִשְׁתְּמַע״, וְהוּא מִלְּשׁוֹן ״וְהֵשִׁיקוּ הַיְקָבִים״ (יואל ב:כד), ״כְּמַשַּׁק גֵּבִים״ (ישעיהו לג:ד), לְשׁוֹן ׳הַשְׁמָעַת קוֹל׳.
<b>יְרוֹצֵצוּ.</b> יְרוֹעֲעוּ אֶת הַשּׁוֹמְעִים כַּבְּרָקִים הַלָּלוּ הַטּוֹרְדִים אֶת הַבְּרִיּוֹת, כֵּן תִּרְגֵּם יוֹנָתָן.
<h3>פסוק ו</h3>
<b>יִזְכֹּר.</b> מֶלֶךְ אַשּׁוּר אֶת אַדִּירָיו וְגִבּוֹרָיו וִידַמֶּה בְּלִבּוֹ לָצֵאת וּלְהִלָּחֵם, וְהֵם יִכָּשְׁלוּ בַּהֲלִיכָתָם.
<b>יְמַהֲרוּ חוֹמָתָהּ.</b> לָנוּס, לָרוּץ אֶל חוֹמַת הָעִיר. כָּל תֵּיבָה הַצְּרִיכָה לָמֶ״ד בִּתְחִלָּתָהּ הִטִּיל לָהּ הֵ״א בְּסוֹפָהּ.
<b>וְהֻכַן הַסֹּכֵךְ.</b> תִּרְגֵּם יוֹנָתָן: ״יְבַנּוּן מַגְדְּלַיָּא״. וְיֵשׁ לְפָרֵשׁ ״וְהֻכַן הַסֹּכֵךְ״ – וְהַמֶּלֶךְ נִזְדַּיֵּן בִּכְלֵי זֵינוֹ, כְּמוֹ ״מִמְשַׁח הַסּוֹכֵךְ״, לְשׁוֹן ׳מוֹשֵׁל׳.
<h3>פסוק ז</h3>
<b>שַׁעֲרֵי הַנְּהָרוֹת.</b> שַׁעֲרֵי הָעִיר אֲשֶׁר מִצַּד הַנְּהָרוֹת.
<b>וְהַהֵיכָל נָמוֹג.</b> נִרְעַד וְנָע מִכֹּחַ אַבְנֵי בְּלִיסְטְרָא הַנִּזְרָקִים בִּכְתָלָיו הַנִּקְרָא בומ״א.
<h3>פסוק ח</h3>
<b>וְהֻצַּב.</b> הִיא הַמַּלְכָּה הַנִּצֶּבֶת לִימִין הַמֶּלֶךְ, כְּדַאֲמְרִינָן (תהילים מה:י) ״נִצְּבָה שֵׁגַל לִימִינְךָ״.
<b>גֻּלְּתָה הֹעֲלָתָה.</b> בְּגִלּוּי הָלְכָה בַּשְּׁבִי וְהָעֳלְתָה מִן הָעִיר.
<b>מְנַהֲגוֹת כְּקוֹל יוֹנִים.</b> מְנַהֲגוֹת עַצְמָן בְּקִינָה כְּקוֹל יוֹנִים הַמְּקוֹנְנִים. <b>מְנַהֲגוֹת</b> – שרימייצנ״ט בְּלַעַ״ז.
<b>מְתֹפְפֹת עַל לְבָבְהֶן.</b> תִּרְגֵּם יוֹנָתָן: מַקִּישׁוֹת יְדֵיהֶן עַל לִבָּן כְּהַקִּישׁ בַּתּוּפִים.
<h3>פסוק ט</h3>
<b>וְנִינְוֵה כִּבְרֵכַת מַיִם מִימֵי הִיא.</b> מִיּוֹם שֶׁהִיא נַעֲשֵׂית יָשְׁבָה בְּשַׁלְוָה וְאֵין מֵנִיד, כִּבְרֵכַת מַיִם מְכֻנָּסִין שֶׁאֵין זָזִים מִמְּקוֹמָם.
<b>וְהֵמָּה.</b> עַתָּה מֵרֹב דָּחֳקָם לָמְדוּ לָנוּס וְנָסִים.
<b>עִמְדוּ עֲמֹדוּ.</b> אוֹמְרִים לָהֶם וְאֵין מַפְנֶה לִבּוֹ לִשְׁמֹעַ וְלַעֲמֹד.
<h3>פסוק י</h3>
<b>בֹּזּוּ כֶסֶף.</b> אַתֶּם הַבָּאִים עַל נִינְוֵה.
<b>וְאֵין קֵצֶה.</b> אֵין חֶשְׁבּוֹן.
<b>לְתְּכוּנָה.</b> לְאוֹצְרוֹתֵיהֶם. עַל שֵׁם שֶׁהַכֶּסֶף וְהַזָּהָב הַנָּתוּן בָּאוֹצָר נָתוּן בְּחֶשְׁבּוֹן, כְּמָה דְאַתְּ אָמַר ״אֶת הַכֶּסֶף הַמְתֻכָּן״ (מלכים ב יב:יב).
<b>כָּבֹד מִכָּל כְּלִי חֶמְדָּה.</b> לְשׁוֹן ׳הַכְבָּדָה׳, כְּמוֹ (לקמן ג:טו) ״הִתְכַּבֵּד כַּיֶּלֶק״, לְשׁוֹן ׳מְכַבֵּד הַבַּיִת׳, אשקוונ״ט בְּלַעַ״ז, וּלְכַבֵּד אוֹתָם מִכָּל כְּלֵי חֶמְדָּתָא. וְכֵן תִּרְגֵּם יוֹנָתָן: ״סָפוּ מִכָּל מָנֵי חֶמְדָּתָא״, ׳כָּבֹד׳ כְּמוֹ זָכוֹר וְשָׁמוֹר.
<h3>פסוק יא</h3>
<b>בּוּקָה.</b> רֵיקָנִית.
<b>וּמְבוּקָה.</b> וּמְרוֹקֶנֶת עַל יְדֵי בּוֹקְקִים.
<b>וּמְבֻלָּקָה.</b> מְפֹרֶצֶת בְּחוֹמוֹתֶיהָ, אישברטיר״א בְּלַעַ״ז.
<b>וּפִק בִּרְכַּיִם.</b> כִּשְׁלוֹן בִּרְכַּיִם, כְּמוֹ (שמואל א כה:לא) ״לְפוּקָה וּלְמִכְשׁוֹל״.
<b>קִבְּצוּ פָארוּר.</b> שַׁחְרוּרִית כַּקְּדֵרָה.
<h3>פסוק יב</h3>
<b>אַיֵּה מְעוֹן אֲרָיוֹת.</b> קִינָה הִיא עַל נִינְוֵה שֶׁהָיְתָה מְדוֹר מְלָכִים גִּבּוֹרִים וַחֲזָקִים כַּאֲרָיוֹת.
<b>אֲשֶׁר הָלַךְ אַרְיֵה לָבִיא שָׁם.</b> תִּרְגֵּם יוֹנָתָן: ״אֲתַר דַּהֲווֹ אָזְלִין מַלְכִּין וְשָׁבְקִין תַּמָּן בְּנֵיהוֹן, הָא כְּאַרְיָה דְּשָׁרֵי לְרוּחְצָן״.
<h3>פסוק יג</h3>
<b>אַרְיֵה טֹרֵף בְּדֵי גּוֹרוֹתָיו.</b> כְּתַרְגּוּמוֹ: מַלְכֵּיהּ הֲיוּ מְבִיאִים שָׁלָל רַב עַד שֶׁהָיָה דֵּי לִבְנֵי בֵּיתָם.
<b>וּמְחַנֵּק.</b> בְּהֵמוֹת לְצֹרֶךְ לִבְאוֹתָיו, כְּלוֹמַר מַרְבֶּה אוֹצְרוֹתָיו לְבָנָיו.
<b>וַיְמַלֵּא טֶרֶף חֹרָיו.</b> תִּרְגֵּם יוֹנָתָן: ״וּמְמַלָּן אוֹצְרוֹתֵיהֶן חֲטוּף״.
<h3>פסוק יד</h3>
<b>רִכְבָּהּ.</b> רֹב רֶכֶב שֶׁבָּהּ, קרטדי״ן בְּלַעַ״ז, הֵ״א יְתֵרָה, הֵפֶךְ הַלָּשׁוֹן לְרִבּוּי מַרְכָּבוֹת, וְכֵן (יחזקאל כד:ו) ״סִיר אֲשֶׁר חֶלְאָתָהּ בָּהּ״, זֹהַם רַב.
<b>וְלֹא יִשָּׁמַע עוֹד קוֹל מַלְאָכֵכֵה.</b> קוֹל מַלְאָכֵיךְ, כְּמוֹ שֶׁעָשָׂה כְּבָר רַבְשָׁקֵה וַחֲבֵרָיו שְׁלוּחֵי אַשּׁוּר (ישעיה לז:יג) ״וַיִּקְרָא בְקוֹל גָּדוֹל יְהוּדִית״.
<h2>פרק ג</h2>
<h3>פסוק א</h3>
<b>פֶּרֶק.</b> גֶּזֶל שֶׁמְּפָרְקוֹ מִיַּד בְּעָלָיו.
<b>לֹא יָמִישׁ טֶרֶף.</b> מִתּוֹכָהּ תָּמִיד.
<h3>פסוק ב</h3>
<b>קוֹל שׁוֹט.</b> לְהַכּוֹת סוּסִים הָיָה נִשְׁמָע בָּהּ תָּמִיד.
<b>וְקוֹל רַעַשׁ.</b> אוֹפַנֵּי מַרְכָּבוֹת.
<b>וְסוּס דֹּהֵר.</b> דּוֹלֵג וּמְקַפֵּץ, וְכֵן ״מִדַּהֲרוֹת דַּהֲרוֹת אַבִּירָיו״ (שופטים ה:כב).
<h3>פסוק ג</h3>
<b>וְלַהַב חֶרֶב.</b> רולימל״א בְּלַעַ״ז, כִּי סַכִּין וְחֶרֶב קָרוּי ׳לַהַב׳, כְּמוֹ (שם ד:כב) ״וַיָּבֹא הַנִּצָּב אַחַר הַלַּהַב״.
<b>וּבְרַק חֲנִית.</b> חֲנִית מְרוּטָה וּמַבְרֶקֶת, אוֹר יוֹצֵא מִמֶּנָּה, פלנדו״ר בְּלַעַ״ז.
<b>וְכֹבֶד פָּגֶר.</b> הָיוּ מַרְבִּים פְּגָרִים וְלֹא הָיָה חֶשְׁבּוֹן לִגְוִיּוֹת נִבְלוֹתֶיהָ הַמֻּשְׁלָכוֹת בָּהּ, עַד שֶׁהָיוּ הָעוֹבְרִים נִכְשָׁלִים בִּגְוִיּוֹת הַפְּגָרִים.
<h3>פסוק ד</h3>
<b>מֵרֹב זְנוּנֵי זוֹנָה.</b> מֵרֹב חֲנוּפוֹת עִיר שֶׁהָיוּ יוֹדְעִים לְפַתּוֹת לֵב מַלְכֵי הָאָרֶץ לְהִתְחַבֵּר עִמָּם, וְסוֹף הָיוּ כּוֹבְשִׁים אוֹתָם תַּחְתֵּיהֶם.
<h3>פסוק ה</h3>
<b>שׁוּלַיִךְ.</b> הֵם שִׁפּוּלֵי בִּגְדֵי הָאִשָּׁה.
<b>מַעֲרֵךְ.</b> גִּלּוּיֵךְ, כְּמוֹ (מיכה א:יא) ״עֶרְיָה בֹשֶׁת״.
<h3>פסוק ו</h3>
<b>שִׁקֻּצִים.</b> בְּגָדִים צוֹאִים הַמְנַוְּלִים אוֹתָךְ. לְפִי הָעִנְיָן שֶׁדִּמָּה אוֹתָהּ לְזוֹנָה, דִּבֵּר הַכָּתוּב.
<b>כְּרֹאִי.</b> כְּזֶבֶל, לְשׁוֹן ״וְהֵסִיר אֶת מֻרְאָתוֹ בְּנֹצָתָהּ״ (ויקרא א:טז).
<h3>פסוק ז</h3>
<b>יִדּוֹד מִמֵּךְ.</b> יִתְרַחֵק מִמֵּךְ.
<h3>פסוק ח</h3>
<b>הֲתֵיטְבִי מִנֹּא אָמוֹן.</b> וּמַה תִּבְטְחִי בְּעָשְׁרֵךְ וּבִגְבוּרָתֵךְ, וְכִי גְּדוֹלָה אַתְּ מִנֹּא, הִיא אֲלֶכְּסַנְדְּרִיָּה שֶׁל מִצְרַיִם, אָמוֹן לְשׁוֹן ׳פְּדַגוֹג׳, מִנֹּא הַגְּדוֹלָה שֶׁהָיְתָה אוֹמֶנֶת מַלְכֵי מִצְרַיִם, דִּמְרַבֵּי בָּהּ מַלְכּוּ.
<b>אֲשֶׁר חֵיל יָם.</b> אֲשֶׁר הָיָה הַיָּם לָהּ לְחַיִל וּלְחוֹמָה, שׁוּרָא וּבַר שׁוּרָא.
<h3>פסוק ט</h3>
<b>כּוּשׁ עָצְמָה.</b> כּוּשִׁים הָיוּ לָהּ לְחֹזֶק.
<b>פּוּט וְלוּבִים הָיוּ בְּעֶזְרָתֵךְ.</b> וְהַפּוּטִים וְהַלּוּבִים אֲשֶׁר הָיוּ בְּעֶזְרָתֵךְ, גַּם הֵם הָיוּ בְּחֵילָהּ.
<h3>פסוק י</h3>
<b>גַּם הִיא לַגּוֹלָה הָלְכָה.</b> אַף הִיא הָלְכָה בַּגּוֹלָה, אַף עַל פִּי כֵן גְּדֻלָּתָהּ לֹא עָמְדָה לִפְנֵי נְבוּכַדְנֶצַּר.
<b>רֻתְּקוּ.</b> נִכְבְּלוּ, לְשׁוֹן ״רְתֻקוֹת כֶּסֶף״ (ישעיהו מ:יט), ״עֲשֵׂה הָרַתּוֹק״ (יחזקאל ז:כג), שַׁלְשְׁלָאוֹת.
<b>בַּזִּקִּים.</b> שַׁלְשְׁלָאוֹת.
<h3>פסוק יא</h3>
<b>גַּם אַתְּ.</b> אַף לְפִי גְּדֻלָּתֵךְ תִּשְׁכְּרִי כְּמוֹתָהּ בְּכוֹס הַתַּרְעֵלָה וְתִהְיֶה נֶעֱלָמָה.
<h3>פסוק יב</h3>
<b>כָּל מִבְצָרֶיךָ תְּאֵנִים עִם בִּכּוּרִים.</b> כָּל עָרֵי מִבְצָרֶיךָ יִהְיוּ נוֹחִים לִכָּבֵשׁ וְלָבֹז מַה שֶּׁבְּתוֹכָהּ, כְּאִילָנֵי תְאֵנִים, וּכְשֶׁהֵן עִם בִּכּוּרוֹת מְבֻשֶּׁלֶת שֶׁבָּהֶם, שֶׁכְּשֶׁמְּנִיעִים הָאִילָן נוֹפְלִים הַבִּכּוּרִים לְתוֹךְ פִּי הָאוֹכְלִים.
<b>תְּאֵנִים.</b> אִילָנֵי תְאֵנִים.
<b>אִם יִנּוֹעוּ.</b> אֲשֶׁר אִם יִנּוֹעוּ בְּיַד אָדָם בְּחָזְקָה.
<h3>פסוק יד</h3>
<b>מֵי מָצוֹר שַׁאֲבִי לָךְ.</b> עִיר שֶׁבָּאִים לָצוּר עָלֶיהָ, אוֹסְפִים לָהֶם בְּנֵי הָעִיר מַיִם רַבִּים לְתוֹכָהּ בְּתוֹךְ חֲבִיּוֹת לִשְׁתּוֹת בִּימֵי הַמָּצוֹר, כְּשֶׁאֵין בְּתוֹכָהּ בּוֹרוֹת.
<b>בֹּאִי בְּטִיט וְרִמְסִי.</b> אוֹתוֹ לַעֲשׂוֹת מִמֶּנּוּ לְבֵנִים, כְּדֵי לְחַזֵּק בּוֹ בִּדְקֵי הַחוֹמוֹת.
<b>הַחֲזִיקִי מַלְבֵּן.</b> אַחֲזִי בְּיָדֵךְ הַמַּלְבֵּן הֶעָשׂוּי לִדְפוּס הַלְּבֵנִים לִלְבֹּן בְּתוֹכָהּ.
<h3>פסוק טו</h3>
<b>הִתְכַּבֵּד.</b> בְּמַטְאֲטֵי הַשְׁמֵד.
<b>כַּיֶּלֶק.</b> הַגּוֹמֵר וּמְכַלֶּה כָּל יֶרֶק הַשָּׂדֶה, וְיֵשׁ פּוֹתְרִין ״הִתְכַּבֵּד כַּיֶּלֶק״ – תִּתְכַּסִּי בְּכֹבֶד גְּיָסוֹת כְּיֶלֶק, וְ״הִתְכַּבֵּד״ לְשׁוֹן עַם כָּבֵד.
<h3>פסוק טז</h3>
<b>יֶלֶק פָּשַׁט וַיָּעֹף.</b> יִהְיוּ קַלִּים לָצֵאת בִּסְחוֹרָה כְּיֶלֶק שֶׁפּוֹשֵׁט וְעוֹף.
<h3>פסוק יז</h3>
<b>מִנְּזָרַיִךְ.</b> שָׂרַיִךְ, וְהַמֵּ״ם יְסוֹד וְשֹׁרֶשׁ בַּתֵּיבָה, כְּמֵ״ם שֶׁל מִשְׁמַרְתְּךָ וְשֶׁל מִשְׁמַעְתֶּךָ וְשֶׁל מִנְעָלֶיךָ, וּפְעָמִים שֶׁהִיא נוֹפֶלֶת מִמֶּנָּה, כְּמוֹ ״נְזִיר אֶחָיו״ (בראשית מט:כו), וְכֵן ״נְזִירֶיהָ שָׂרֶיהָ״ (איכה ד:ז).
<b>וְטַפְסְרַיִךְ.</b> הַמְּמוּנִּים שֶׁלָּךְ.
<b>כְּגוֹב גּוֹבָי.</b> כְּחַיָּלֵי גּוֹבַאי גּוֹבָי, קומלנגשטדי״ץ בְּלַעַ״ז.
<b>הַחוֹנִים בַּגְּדֵרוֹת בְּיוֹם קָרָה.</b> כֵּן דֶּרֶךְ הָאַרְבֶּה וְהַזְּבוּב הֶחָסִיל וְהַיֶּלֶק בְּעֵת הַקֹּר נִדְבָּקִים בַּכְּתָלִים, וּכְשֶׁיָּבֹא חֹם הֵן נוֹדְדִים מִשָּׁם וְהוֹלְכִים לָהֶם, כָּךְ יִגְלוּ כָּל עַמֵּךְ.
<b>וְנוֹדַד.</b> וּמִטַּלְטֵל.
<b>וְלֹא נוֹדַע מְקוֹמוֹ אַיָּם.</b> אֵיפֹה הֵם וְאָנָה הָלְכוּ.
<h3>פסוק יח</h3>
<b>נָמוּ רֹעֶיךָ.</b> לְשׁוֹן ׳תְּנוּמָה׳.
<b>יִשְׁכְּנוּ.</b> אֵין יְכוֹלִים לָקוּם.
<b>נָפֹשׁוּ.</b> כְּמוֹ ׳נָפֹצוּ׳, וְכָל הָאוֹתִיּוֹת הַיּוֹצֵאת מִמּוֹצָא אֶחָד מִתְחַלְּפוֹת זוֹ בָּזוֹ, זַיִ״ן שִׁי״ן סָמֶ״ךְ צָדִ״י, כֻּלָּן יוֹצְאִין מִסּוֹף הַלָּשׁוֹן וְשׁוּלֵי הַשִּׁנַּיִם.
<h3>פסוק יט</h3>
<b>אֵין כֵּהָה לְשִׁבְרֶךָ.</b> אֵין מֵצֵר עַל שִׁבְרֶךָ, כִּי הַכֹּל שְׂמֵחִים. כֵּהָה לְשׁוֹן דָּבָר עָמוּם.
<b>תָּקְעוּ כַף.</b> לִשְׂמֹחַ.
