<h1>רש"י על דברי הימים ב</h1>
רש״י
<h2>פרק א</h2>
<h3>פסוק א</h3>
<b>וַיִּתְחַזֵּק שְׁלֹמֹה וְגוֹ׳.</b> מִפְּנֵי שֶׁ<b>ה׳ אֱלֹהָיו עִמּוֹ</b>:
<h3>פסוק ב</h3>
<b>וַיֹּאמֶר שְׁלֹמֹה לְכָל יִשְׂרָאֵל.</b> וּמִי הֵם אוֹתָם כָּל יִשְׂרָאֵל? הֵם <b>שָׂרֵי הָאֲלָפִים</b>, כְּדִכְתִיב ״וַיַּקְהֵל דָּוִיד אֶת כָּל שָׂרֵי יִשְׂרָאֵל״ (דברי הימים א כח:א). וּמָה אָמַר לָהֶם? שֶׁיָּבֹאוּ עִמּוֹ לַבָּמָה אֲשֶׁר בְּגִבְעוֹן:
<h3>פסוק ג</h3>
<b>וַיֵּלְכוּ שְׁלֹמֹה וְכָל הַקָּהָל עִמּוֹ וגו׳.</b> וְכֵן דֶּרֶךְ הַפְּסוּקִים לְקַצֵּר: ״וַיֹּאמֶר ה׳ לַדָּג וַיָּקֵא אֶת יוֹנָה״ (יונה ב:יא) – אָמַר לוֹ לְהָקִיא, וַיָּקֵא. וְכֵן ״וַיֹּאמֶר ה׳ לַמַּלְאָךְ וַיָּשֶׁב חַרְבּוֹ אֶל נְדָנָהּ״ (דברי הימים א כא:כז):
<h3>פסוק ז</h3>
<b>שְׁאַל מָה אֶתֵּן לָךְ.</b> בְּחַר וּשְׁאַל כָּל מַה שֶׁתִּרְצֶה, וַאֲנִי אֶתֵּן לְךָ:
<h3>פסוק ט</h3>
<b>עַתָּה ה׳ אֱלֹהִים יֵאָמֵן.</b> פְּרָאבְרִיטְ״שׁ בְּלַעַ״ז:
<b>כִּי אַתָּה הִמְלַכְתַּנִי.</b> כְּלוֹמַר: כֵּיוָן שֶׁהִמְלַכְתַּנִי <b>עַל עַם רַב</b> כָּזֶה, צָרִיךְ אֲנִי שֶׁיְּהֵא בִּי חָכְמָה וְכֹחַ לָצֵאת לִפְנֵיהֶם וְלִלְחוֹם מִלְחֲמוֹתֵיהֶם; כְּעִנְיָן שֶׁנֶּאֱמַר בִּשְׁמוּאֵל ״וּשְׁפָטָנוּ מַלְכֵּנוּ וְיָצָא לְפָנֵינוּ וְנִלְחַם אֶת מִלְחֲמֹתֵינוּ״ (שמואל א ח:כ). וְהוֹאִיל וְעָלַי לִשְׁאוֹל מַה שֶּׁבְּלִבִּי, אֶשְׁאַל מַה שֶּׁאֲנִי צָרִיךְ – וְזֶה, שֶׁתִּתֵּן <b>לִי חָכְמָה</b>:
<h3>פסוק י</h3>
<b>וְאֵצְאָה לִפְנֵי הָעָם הַזֶּה וְאָבוֹאָה.</b> וְגַם לַמֶּלֶךְ צָרִיךְ שֶׁיְּהֵא לֵב חָכָם לֵידַע לִשְׁפֹּט הָעָם, וַאֲנִי נַעַר וָרָךְ (דברי הימים א כב:ה). אֲפִלּוּ אֶלֶף אֲנָשִׁים חֲכָמִים הָיָה קָשֶׁה לָהֶם לִשְׁפֹּט עַם גָּדוֹל כָּזֶה, אִי אֶפְשָׁר בְּלֹא עֲסָקִים רַבִּים שֶׁבָּאִים לָדוּן וְאֵין לוֹ מִתּוּן לְעַיֵּן בְּדִינָם, שֶׁעוֹד זֶה קוֹבֵל וְאֵינוֹ מַפְסִיק דְּבָרָיו – וְהִנֵּה בָּא אַחֵר וְצוֹעֵק; וּמִי יוּכַל לִפְסֹק אֶלֶף דִּינִין בְּיוֹם אֶחָד אִם לֹא חָכָם וְנָבוֹן אֲשֶׁר רוּחַ אֱלֹהִים בּוֹ? וְזֶה אֲנִי שׁוֹאֵל, שֶׁתִּתֵּן לִי <b>חָכְמָה וּמַדָּע לִשְׁפֹּט עַמְּךָ זֶה הַגָּדוֹל</b>, כִּי זֶה אֲנִי צָרִיךְ שֶׁתִּתֵּן <b>לִי</b>:
<h3>פסוק יא</h3>
<b>יַעַן אֲשֶׁר הָיְתָה זֹאת עִם לְבָבֶךָ.</b> שֶׁאֵין אָדָם שׁוֹאֵל דָּבָר זֶה אֶלָּא מִי שֶׁיֵּשׁ יִרְאַת שָׁמַיִם בְּלִבּוֹ, כְּעִנְיָן שֶׁנֶּאֱמַר ״וְאַתָּה תֶחֱזֶה מִכָּל הָעָם אַנְשֵׁי חַיִל יִרְאֵי אֱלֹהִים״ (שמות יח:כא):
<b>וְאֶת נֶפֶשׁ שׂוֹנְאֶיךָ.</b> לְנַצְּחָם:
<h3>פסוק יב</h3>
<b>הַחָכְמָה וְהַמַּדָּע נָתוּן לָךְ.</b> מַה שֶּׁשָּׁאַלְתָּ:
<b>עֹשֶׁר וּנְכָסִים וְכָבוֹד.</b> אֲשֶׁר לֹא שָׁאַלְתָּ (מלכים א ג:יג) אֶתֵּן <b>לָךְ</b>:
<b>אֲשֶׁר לֹא הָיָה כֵן לַמְּלָכִים אֲשֶׁר לְפָנֶיךָ וְאַחֲרֶיךָ לֹא יִהְיֶה.</b> מוּסָב עַל עֹשֶׁר וְכָבוֹד ״אֲשֶׁר לֹא שָׁאַלְתָּ״, כִּי הַחָכְמָה שֶׁאֲנִי נוֹתֵן לְךָ בָּהּ תָּלוּי גַּם עֹשֶׁר גַּם כָּבוֹד גַּם אֲרִיכוּת יָמִים; דִּכְתִיב (משלי ג:טז) ״אֹרֶךְ יָמִים בִּימִינָהּ וּבִשְׂמֹאלָהּ עֹשֶׁר וְכָבוֹד״. וְזֶהוּ שֶׁכָּתוּב בִּמְלָכִים (מלכים א י:כג) ״וַיִּגְדַּל הַמֶּלֶךְ שְׁלֹמֹה מִכָּל מַלְכֵי הָאָרֶץ לְעֹשֶׁר וּלְחָכְמָה וְגוֹמֵר״:
<h3>פסוק יד</h3>
<b>וַיַּנִּיחֵם בְּעָרֵי הָרֶכֶב.</b> הִנִּיחַ מִקְצָת אוֹתָם פָּרָשִׁים וְרֶכֶב בְּעָרֵי הָרֶכֶב; וְעַל שֵׁם שֶׁרוֹכְבֵי הַמֶּלֶךְ שָׁם הָיוּ קוֹרְאִים אוֹתָן הָעֲיָירוֹת עָרֵי הָרֶכֶב; וּמִקְצָתָם הִנִּיחַ עִמּוֹ <b>בִּירוּשָׁלִָם</b> (עיין מלכים א על פסוק זה מה שפירש״י שם וצריך עיון):
<h3>פסוק טו</h3>
<b>כָּאֲבָנִים.</b> מֵרוֹב כֶּסֶף וְזָהָב שֶׁהָיָה לוֹ לֹא הָיָה מַקְפִּיד עַל נְתִינַת כֶּסֶף וְזָהָב בְּכָל הָעִיר לַעֲשׂוֹת שֻׁלְחָנוֹת וְכִסְאוֹת. וְרַבּוֹתֵינוּ אָמְרוּ (קהלת רבה ב:ח): כְּאַבְנֵי עֶשֶׂר וְאַחַת עֲשָׂרָה אַמּוֹת, שֶׁהָיָה לוֹ אַבְנֵי גָזִית, כֵּן עָשָׂה מִן <b>הַכֶּסֶף</b>:
<h3>פסוק טז</h3>
<b>וּמוֹצָא הַסּוּסִים אֲשֶׁר לִשְׁלֹמֹה.</b> כְּלוֹמַר: כָּל מוֹצָא סוּסִים אֲשֶׁר לִשְׁלֹמֹה לֹא הָיָה כִּי אִם <b>מִמִּצְרָיִם</b>:
<b>וּמִקְוֵא סֹחֲרֵי הַמֶּלֶךְ. וּמִקְוֵא</b> אֲסִיפַת הַסּוּסִים בְּמִצְרַיִם, וְקוֹרִין לָהּ בִּלְשׁוֹן אַשְׁכְּנַז שְׁטוּטָ״א:
<h2>פרק ב</h2>
<h3>פסוק ג</h3>
<b>לְהַקְדִּישׁ לוֹ.</b> לְצֹרֶךְ מָה:
<b>לְהַקְטִיר לְפָנָיו קְטֹרֶת.</b> שֶׁהוּא דֶּרֶךְ כָּבוֹד, וְגַם מַכְפִּיל: <b>כִּי אִם לְהַקְטִיר לְפָנָיו</b>:
<b>לְעוֹלָם זֹאת עַל יִשְׂרָאֵל.</b> לְכָךְ אֲנִי מְבַקֶּשְׁךָ לִשְׁלֹחַ אֵלַי בִּנְיָן טוֹב וְחָזָק, לְפִי שֶׁלְּעוֹלָם זָקוּק עַל יִשְׂרָאֵל לְהַקְרִיב קָרְבָּנָם בַּבַּיִת זוֹ אֲשֶׁר אֲנִי בּוֹנֶה:
<h3>פסוק ד</h3>
<b>וְהַבַּיִת אֲשֶׁר אֲנִי בוֹנֶה גָּדוֹל.</b> לְפִיכָךְ צָרִיךְ אֲנִי שֶׁתִּשְׁלַח לִי מִבִּנְיָנְךָ. וְאִם תֹּאמַר: תַּקְטִין אֶת הַבַּיִת, כְּדֵי שֶׁלֹּא תִצְטָרֵךְ לַאֲחֵרִים! אֵינִי יָכוֹל, <b>כִּי גָדוֹל אֱלֹהֵינוּ מִכָּל הָאֱלֹהִים</b>, וּלְכָךְ אֵינִי יָכוֹל לְהַקְטִינוֹ וּלְהַמְעִיטוֹ:
<h3>פסוק ה</h3>
<b>וּמִי יַעֲצָר כֹּחַ לִבְנוֹת לוֹ בַיִת.</b> לְפִי שֶׁאָמַר <b>וְהַבַּיִת אֲשֶׁר אֲנִי בוֹנֶה גָּדוֹל</b>, שֶׁמָּא יְהֵא מַשְׁמַע לְךָ: גָּדוֹל כָּל סִפּוּקוֹ; וְאֵין זֶה, כִּי מִי יַעֲצֹר כֹּחַ, מִי יָכוֹל לִדְחוֹק וְלַעֲצוֹר כֹּחַ עַצְמוֹ כָּל כָּךְ לִבְנוֹת לוֹ בַיִת הָרָאוּי לוֹ. וְדוּגְמָא לְמַעְלָה ״כִּי נַעֲצֹר כֹּחַ לְהִתְנַדֵּב״ (דברי הימים א כט:יד):
<b>כִּי הַשָּׁמַיִם וּשְׁמֵי הַשָּׁמַיִם לֹא יְכַלְכְּלוּהוּ.</b> וּלְכָךְ הוּא אוֹמֵר: <b>וּמִי אֲנִי אֲשֶׁר אֶבְנֶה לּוֹ בַיִת</b>, וּמַה שֶּׁאֲנִי בּוֹנֶה לוֹ לֹא כְלוּם, <b>כִּי אִם לְהַקְטִיר</b> בּוֹ <b>לְפָנָיו</b>:
<h3>פסוק ו</h3>
<b>וּבָאַרְגְּוָן.</b> זֶה ״אַרְגָּמָן״ (שמות כה:ד):
<b>וְכַרְמִיל.</b> זוֹ ״תּוֹלַעַת שָׁנִי״ (שמות כה:ד); תֵּדַע, שֶׁהֲרֵי לֹא נִזְכַּר כָּאן תּוֹלַעַת שָׁנִי:
<b>וְיוֹדֵעַ לְפַתֵּחַ פִּתּוּחִים.</b> דֻּגְמַת ״פִּתּוּחֵי חֹתָם״ (שמות כח:יא), שֶׁיּוֹדֵעַ לַחְתֹּם וּלְצַיֵּר בָּאֲבָנִים; גְּרָאבִי״ר בְּלָשׁוֹן אַשְׁכְּנַז:
<h3>פסוק ט</h3>
<b>נָתַתִּי חִטִּים מַכּוֹת.</b> בִּלְשׁוֹן אַשְׁכְּנַז (פול אויף); וְיֵשׁ אוֹמְרִים <b>מַכּוֹת</b> – כְּתוּתִין, לְהוֹצִיא חִטִּים מִן הַשִּׁבֹּלֶת:
<b>וְיַיִן בַּתִּים.</b> לְשׁוֹן ״בַּת״ (מלכים א ז:כו), מִדָּה בְּלַח, כֹּר בְּיָבֵשׁ:
<h3>פסוק יב</h3>
<b>יוֹדֵעַ בִּינָה לְחוּרָם אָבִי.</b> אוּמָּן חָכָם שֶׁל אָבִי הָיָה, גַּם שֶׁלִּי הוּא:
<h3>פסוק יג</h3>
<b>בֶּן אִשָּׁה.</b> אַלְמָנָה הָיְתָה (מלכים א ז:יד):
<b>מִן בְּנוֹת דָּן.</b> מִשֵּׁבֶט דָּן:
<b>וְאָבִיו אִישׁ צֹרִי.</b> יְהוּדִי הָיָה, יוֹשֵׁב בְּצוֹר; דּוּגְמָא ״עוֹבֵד אֱדוֹם הַגִּתִּי״ (שמואל ב ו:י) – שֶׁהָיָה יוֹשֵׁב בְּגַת וְלֵוִי הָיָה. וּבִמְלָכִים כְּתִיב ״וּבֶן אִשָּׁה אַלְמָנָה... מִמַּטֵּה נַפְתָּלִי וְאָבִיו אִישׁ צֹרִי״ (מלכים א ז:יד)! אֶלָּא אִמּוֹ מִדָּן וְאָבִיו מִנַּפְתָּלִי. וּמַה צָּרִיךְ לְיַחֵס מֵאֵיזֶה שֵׁבֶט הָיָה אָבִיו וְאִמּוֹ? זֶהוּ שֶׁכָּתוּב ״דָּנַנִּי אֱלֹהִים״ (בראשית ל:ו) וְגַם ״נַפְתּוּלֵי אֱלֹהִים וְגוֹ׳״ (בראשית ל:ח) – אָמְרָה רָחֵל: מֵעַתָּה עִקַּמְתִּי פְּתוּלִים, עַקְמוּמִיּוֹת עָשִׂיתִי עַד שֶׁאֲנִי יְכוֹלָה לְדַמּוֹת עַצְמִי לְלֵאָה אֲחוֹתִי, אִם לֵאָה תִּתְפָּאֵר בִּבְצַלְאֵל בְּנָהּ שֶׁיַּעֲשֶׂה הַמִּשְׁכָּן, יִצְטָרֵךְ לְהִשְׁתַּתֵּף בִּמְלַאכְתּוֹ אֶחָד מִבְּנֵי דָן, שֶׁנֶּאֱמַר ״וְאִתּוֹ אָהֳלִיאָב בֶּן אֲחִיסָמָךְ לְמַטֵּה דָן״ (שמות לח:כג); וְאִם שְׁלֹמֹה בֶּן אֲחוֹתִי יִבְנֶה בֵּית הַמִּקְדָּשׁ צָרִיךְ לְהִשְׁתַּתֵּף עִמּוֹ מִבְּנֵי דָן וְנַפְתָּלִי:
<b>וְאָבִיו אִישׁ צֹרִי.</b> לְלַמֶּדְךָ אַף עַל פִּי שֶׁאִמּוֹ אַלְמָנָה צָרִיךְ אָדָם לִתְפֹּשׂ אָמָּנוּת אָבִיו (וּלְהַחֲיוֹת אִמּוֹ ספרי אחרים אינו) (כָּךְ שָׁמַעְתִּי מִפִּי רַבֵּנוּ שְׁלֹמֹה בַּר לֵוִי ממנטויל״א בֶּן אֲחוֹתוֹ שֶׁל רַבֵּנוּ מֹשֶׁה הַדַּרְשָׁן):
<h3>פסוק טו</h3>
<b>רַפְסֹדוֹת.</b> בִּמְלָכִים (מלכים א ה:כג) ״דּוֹבְרוֹת״, בִּלְשׁוֹן אַשְׁכְּנַז פְלַיְיצִי״ץ:
<b>עַל יָם יָפוֹ.</b> פֵּירוּשׁוֹ: עַל חוֹף הַיָּם, כְּמוֹ ״וַיֵּרֶד יָפוֹ״ דְּיוֹנָה (יונה א:ג):
<h3>פסוק טז</h3>
<b>וַיִּסְפֹּר שְׁלֹמֹה כָּל הָאֲנָשִׁים הַגֵּירִים.</b> מָלֵא בִּשְׁנֵי יוֹדִי״ן. וּמִתְּחִלָּה כְּשֶׁסְּפָרָם דָּוִד נִקְרְאוּ שָׁם ״גֵּרִים״ (דברי הימים א כב:ב), בְּיוֹ״ד אַחַת, אֲבָל שְׁלֹמֹה סְפָרָם בִּשְׁעַת מַעֲשֶׂה כְּשֶׁבָּנָה, וּלְכָךְ כְּתִיב מָלֵא; וְדוּגְמָא ״וְהַעֲלִיתֶם אֶת עַצְמוֹתַי מִזֶּה״ – חָסֵר אִתְּכֶם בְּפָרָשַׁת וַיְחִי (בראשית נ:כה); בִּשְׁעַת מַעֲשֶׂה כְּשֶׁלְּקָחָן כְּתִיב ״אִתְּכֶם״ (שמות יג:יט):
<b>וַיִּסְפֹּר וְכוּ׳ אַחֲרֵי הַסְּפָר.</b> לְמַעְלָה, דִּכְתִיב ״וַיֹּאמֶר דָּוִיד לִכְנוֹס אֶת הַגֵּרִים״ (דברי הימים א כב:ב):
<h3>פסוק יז</h3>
<b>וַיַּעַשׂ מֵהֶם שִׁבְעִים אֶלֶף וְגוֹ׳.</b> מַה שֶּׁחָזַר וּמַזְכִּירָן וּמַזְכִּיר הַמִּסְפָּר, בִּשְׁבִיל שֶׁהִפְסִיק הָעִנְיָן, לְכָךְ הֻצְרַךְ לוֹמַר אַף עַתָּה; וְלֹא יִפְסוֹק עַד שֶׁיִּכְלֶה כָּל הַבִּנְיָן, וְאוֹמֵר מִיָּד ״וַיָּחֶל שְׁלֹמֹה לִבְנוֹת וְגוֹ׳״ (דברי הימים ב ג:א). וַאֲפִלּוּ בְּפָסוּק אֶחָד מִנְהָגוֹ שֶׁיַּפְסִיק הָעִנְיָן וּמַתְחִיל לְדִבְרֵי הָרִאשׁוֹן, כְּמוֹ ״זֹאת עֲשׂוּ קְחוּ לָכֶם מַחְתּוֹת קֹרַח וְגוֹ׳״ (במדבר טז:ו), וְלַמָּחֳרָתוֹ כְּתִיב ״וַיֹּאמֶר מֹשֶׁה אֶל קֹרַח אַתָּה וְכָל עֲדָתְךָ וְגוֹ׳״ (במדבר טז:טז), וְחוֹזֵר וְאָמַר ״וּקְחוּ אִישׁ מַחְתָּתוֹ וְגוֹ׳״ (במדבר טז:יז); אֶלָּא לְפִי שֶׁהִפְסִיק בְּכַמָּה פְסוּקִים, הֻצְרַךְ שֵׁנִית לְהִכָּתֵב, וְכָל שֶׁכֵּן כָּאן:
<h2>פרק ג</h2>
<h3>פסוק א</h3>
<b>בְּהַר הַמּוֹרִיָּה.</b> לְפִי אֲשֶׁר שָׁם נִרְאָה הַקָּדוֹשׁ בָּרוּךְ הוּא לְדָוִד בְּגֹרֶן אָרְנָן בְּהֵעָצֵר הַמַּגֵּפָה (דברי הימים א כא:טו-טז), וְהוּא הַר הַמּוֹרִיָּה מְקוֹם דָּוִד:
<h3>פסוק ב</h3>
<b>וַיָּחֶל לִבְנוֹת בַּחֹדֶשׁ הַשֵּׁנִי.</b> מְפֹרָשׁ בִּתְחִלַּת רֹאשׁ הַשָּׁנָה יְרוּשַׁלְמִי. וּפִתְרוֹן בַּחֹדֶשׁ הַשֵּׁנִי – <b>בַּשֵּׁנִי</b> בַּחֹדֶשׁ אִיָּר; לְפִי שֶׁרוֹצֶה לוֹמַר <b>בִּשְׁנַת אַרְבַּע לְמַלְכוּתוֹ</b>, הֻצְרַךְ לִכְפּוֹל וְלוֹמַר <b>בַּשֵּׁנִי</b>; וְדֻגְמָא ״וְהַמַּיִם הָיוּ הָלוֹךְ וְחָסוֹר עַד הַחֹדֶשׁ הָעֲשִׂירִי״ (בראשית ח:ה) וְדֻגְמָא בִּמְלָכִים ״בַּשָּׁנָה הָרְבִיעִית בְּחֹדֶשׁ זִו הוּא חֹדֶשׁ הַשֵּׁנִי לִמְלֹךְ שְׁלֹמֹה וְגוֹ׳״ (מלכים א ו:א) – מוּסָב עַל הַשָּׁנָה הָרְבִיעִית, וְאָז <b>בִּשְׁנַת אַרְבַּע לְמַלְכוּתוֹ</b> הִתְחִיל <b>בַּשֵּׁנִי</b>, כִּי כָּל יְמֵי הַחֹרֶף לֹא הָיָה יָכוֹל מִפְּנֵי הַקֹּר, וּבְנִיסָן לֹא הָיָה יָכוֹל מִפְּנֵי הַפֶּסַח:
<h3>פסוק ג</h3>
<b>הָאֹרֶךְ אַמּוֹת בַּמִּדָּה.</b> וּלְפִי שֶׁהִפְסִיק וְאָמַר <b>בַּמִּדָּה הָרִאשׁוֹנָה</b>, אוֹמֵר עוֹד <b>אַמּוֹת</b>; כְּלוֹמַר אֹרֶךְ אַמּוֹת הַבַּיִת <b>שִׁשִּׁים אַמָּה</b> בֵּין דְּבִיר לְהֵיכָל <b>וְרֹחַב אַמּוֹת עֶשְׂרִים</b>:
<h3>פסוק ד</h3>
<b>וְהָאוּלָם אֲשֶׁר עַל פְּנֵי הָאֹרֶךְ.</b> אֹרֶךְ שֶׁל אוּלָם שֶׁעַל פְּנֵי רֹחַב הַבַּיִת <b>עֶשְׂרִים</b>, שֶׁהֲרֵי אֹרֶךְ הָאוּלָם בְּכָל רֹחַב הַבַּיִת עֶשְׂרִים אַמָּה מִצָּפוֹן לְדָרוֹם, וְכָל מִדָּה יְתֵרָה קְרוּיָה אֹרֶךְ וְהַפְּחוּתָה קְרוּיָה רֹחַב. וּלְפִי שֶׁבַּהֵיכָל מִדָּתוֹ מִמִּזְרָח לְמַעֲרָב יְתֵרָה קְרוּיָה אֹרֶךְ, וּמִן הַצָּפוֹן לְדָרוֹם פְּחוּתָה קְרוּיָה רֹחַב, וּבָאוּלָם שֶׁמִּדָּתוֹ מִן הַצָּפוֹן לְדָרוֹם יְתֵרָה קְרוּיָה אֹרֶךְ, וּמִדָּתוֹ מִן הַמִּזְרָח לְמַעֲרָב שֶׁהִיא פְּחוּתָה קְרוּיָה רֹחַב. וְרֹחַב הָאוּלָם עֶשֶׂר כַּמְפֹרָשׁ בִּמְלָכִים (מלכים א ו:ג) עֶשֶׂר בָּאַמָּה רָחְבָּהּ עַל פְּנֵי הַבָּיִת:
<b>וְהַגֹּבַהּ מֵאָה וְעֶשְׂרִים.</b> וּבִמְלָכִים (שם) כְּתִיב ״וּשְׁלֹשִׁים אַמָּה קוֹמָתוֹ״! הָא כֵּיצַד? גֹּבַהּ הַקּוֹמָה מִקַּרְקָעִית הַבַּיִת עַד קֵרוּי עֲלִיָּה רִאשׁוֹנָה שְׁלֹשִׁים אַמּוֹת, וּמֵעֲלִיָּה לַעֲלִיָּה עַד גַּג הָעֶלְיוֹן תִּשְׁעִים אַמּוֹת; כְּדִכְתִיב ״וַיִּתֵּן דָּוִיד לִשְׁלֹמֹה בְנוֹ אֶת תַּבְנִית הָאוּלָם וְאֶת בָּתָּיו וְגַנְזַכָּיו וַעֲלִיּוֹתָיו״ (דברי הימים א כח:יא) – מִכְּלָל שֶׁהָיוּ שָׁם עֲלִיּוֹת:
<b>וַיְצַפֵּהוּ מִפְּנִימָה זָהָב.</b> בִּפְנִים הַהֵיכָל, שֶׁהוּא הַבַּיִת הַגָּדוֹל, חִפָּה זָהָב, וְלֹא הָאוּלָם; וְזֶהוּ שֶׁמְפָרֵשׁ וְהוֹלֵךְ הֵיאַךְ עָשָׂה: <b>וְאֶת הַבַּיִת הַגָּדוֹל חִפָּה</b> מִבִּפְנִים כָּל הַבַּיִת, זָהָב טָהוֹר <b>חִפָּה עֵץ בְּרוֹשִׁים</b>, שֶׁכָּל הַבַּיִת הַדְּבִיר וְהַהֵיכָל, צִפָּה מִתְּחִלָּה עֲצֵי בְרוֹשִׁים, וְאַחַר כָּךְ <b>וַיְחַפֵּהוּ זָהָב טוֹב</b> עַל קִירוֹת הַבְּרוֹשִׁים. וּמִשּׁוּם צִפּוּי זָהָב שֶׁרָצָה לְצַפּוֹת הַבַּיִת, חִפָּהוּ מִתְּחִלָּה בָּעֵצִים כְּדֵי שֶׁיִּתְקַיֵּם הַזָּהָב בְּחֹזֶק שֶׁהָיָה מְחַזֵּק לַזָּהָב בְּמַסְמְרִים, בְּצִיּוּרֵי הָעֵץ שֶׁהָיָה מְצַיֵּר צִיּוּרִין בָּעֵץ תִּמֹּרִים, הֵם אִילָנוֹת, כְּמִין תְּמָרִים וּכְרוּבִים, וּבִמְלָכִים (שם) כְּתִיב ״וְקָלַע עֲלֵיהֶם מִקְלַעוֹת כְּרוּבִים וְתִמֹּרוֹת וּפְטוּרֵי צִצִּים״ (מלכים א ו:לב), כְּמוֹ ״וַיָּצֵץ צִיץ״ (במדבר יז:כג); ״וּפְטוּרֵי״ (מלכים א ו:לב) – כְּמוֹ פּוֹטֵר אָדָם אִשְׁתּוֹ (גיטין ח:ד), אַנְטְווַארְפִּין בִּלְשׁוֹן אַשְׁכְּנַז (מִפִּי רַבֵּינוּ אֶלְעָזָר בֵּן רַבִּי מְשֻׁלָּם זַ״ל):
<h3>פסוק ה</h3>
<b>וַיְחַפֵּהוּ זָהָב.</b> כְּלוֹמַר: כְּשֶׁצִּיֵּר כָּל הַצִּיּוּרִים צִפָּה הַקּוֹרוֹת זָהָב אַחַר הַצִּיּוּרִין, וּמְחַזְּקָן בְּמַסְמְרוֹת בְּכֹתֶל הָעֵץ כְּדֵי שֶׁלֹּא יָמוֹט, מַה שֶּׁלֹּא הָיָה יָכוֹל לַעֲשׂוֹת בְּכֹתֶל הָאֶבֶן; וּמִשּׁוּם זֶה הַטַּעַם הָיָה מְחַפֶּה כָּל הַבַּיִת מִתְּחִלָּה בְּעֵצֵי <b>בְּרוֹשִׁים</b>:
<b>וְשַׁרְשְׁרוֹת.</b> פִּתְרוֹנוֹ צִיֵּר צִיּוּרִין הַרְבֵּה מָלֵא כֹּל, וּכְשֶׁרָאָה שֶׁהָיָה כֻּלָּם חָלָק בֵּין צִיּוּר לְצִיּוּר, הָיָה מְצַיֵּר צִיּוּר כְּעֵין שַׁרְשֶׁרֶת שֶׁמַּדְבִּיקִין בּוֹ כָּל דָּבָר, כְּמוֹ כֵן הָיָה עוֹשֶׂה כָּאן בֵּין צִיּוּר לְצִיּוּר כְּדֵי שֶׁלֹּא יִהְיֶה חָלָק בֵּינְתַיִם. עִנְיָן אַחֵר: מַמָּשׁ שַׁרְשְׁרוֹת שֶׁל זָהָב עָשָׂה וְדָבַק הַצּוּרוֹת בָּהֶן יַחַד:
<h3>פסוק ו</h3>
<b>וַיְצַף אֶת הַבַּיִת אֶבֶן יְקָרָה.</b> שִׁקַּע וְרִבַּץ אֲבָנִים יְקָרוֹת בַּזָּהָב בְּקִירוֹת הַבַּיִת <b>לְתִפְאָרֶת</b> וּלְנוֹי:
<b>וְהַזָּהָב.</b> שֶׁאוֹמֵר <b>וַיְחַפֵּהוּ זָהָב</b> טָהוֹר <b>מִזְּהַב פַּרְוָיִם</b> הָיָה. פַּרְוָיִם, שֵׁם מָקוֹם; וְרַבּוֹתֵינוּ פֵּרְשׁוּ (יומא מד:-מה.), שֶׁדּוֹמֶה לְדַם פָּרִים מֵרוֹב שִׁבְחוֹ וְאַדְמִימוּתוֹ:
<h3>פסוק ז</h3>
<b>וַיְחַף.</b> כְּמוֹ <b>וַיְצַף</b>, וּמְפָרֵשׁ מַה צִפָּה בַּבַּיִת: הַקִּירוֹת וְ<b>הַסִּפִּים</b>:
<b>וְקִירוֹתָיו.</b> שֶׁל סִפֵּי הַבַּיִת, שֶׁהָיוּ שֶׁל אֲבָנִים, וּמְפָרֵשׁ: <b>קִירוֹתָיו וְדַלְתוֹתָיו זָהָב</b>. וּבִמְלָכִים כָּתוּב ״עַד קִירוֹת הַסִּפֻּן״ (מלכים א ו:טו) – וּלְכָךְ קוֹרֵא גַּג קִירוֹת הַסִּפּוּן, שֶׁהַגַּג הָיָה כְּמוֹ סְפִינָה וַעֲרֵבָה הֲפוּכָה, שֶׁכֵּן מִנְהָג לִקְרוֹת אֶת הַקֵּרוּי עָגֹל כְּעֵין סְפִינָה:
<h3>פסוק ח</h3>
<b>וַיַּעַשׂ אֶת בֵּית וְגוֹ׳.</b> כָּךְ הָיָה לוֹ לוֹמַר: וַיַּעַשׂ אֶת בֵּית קֹדֶשׁ הַקֳּדָשִׁים עֶשְׂרִים עַל עֶשְׂרִים, אֶלָּא לְפִי שֶׁאָמַר לְמַעְלָה כָּךְ <b>וְהָאוּלָם... עַל פְּנֵי רֹחַב הַבַּיִת אַמּוֹת עֶשְׂרִים וְגוֹ׳</b>, אָמַר כָּאן כְּמוֹ כֵן:
<b>וַיְחַפֵּהוּ זָהָב טוֹב.</b> אַף בְּ<b>קֹדֶשׁ הַקֳּדָשִׁים</b> בָּנָה תְּחִלָּה קִירוֹת עֵץ וְעָלָיו חִפָּה הַזָּהָב. וּמַה שֶּׁאֵין מַזְכִּיר כָּאן בְּקֹדֶשׁ הַקֳּדָשִׁים שׁוּם עֵץ, זֶהוּ מִשּׁוּם גְּדֻלָּתוֹ שֶׁל בֵּית הַמִּקְדָּשׁ, כְּלוֹמַר: כָּל כּוֹתְלֵי בֵּית הָאָרוֹן הָיָה שֶׁל זָהָב וְלֹא הָיָה בָּהֶן עֵץ; וְזֶה כָּבוֹד לְקֹדֶשׁ הַקֳּדָשִׁים, וּבִמְלָכִים מוֹכִיחַ כֵּן (מלכים א ו:טו-כב). וְתֵדַע שֶׁבִּשְׁבִיל כְּבוֹד הַבַּיִת אֵין מַזְכִּיר שׁוּם עֵץ, שֶׁהֲרֵי כְּתִיב <b>וַיְצַף אֶת הַבַּיִת אֶבֶן יְקָרָה</b>; וּבִמְלָכִים לֹא כְתִיב אֶבֶן יְקָרָה, הָא כֵּיצַד? אֶלָּא לְפִי שֶׁהַסֵּפֶר דִּבְרֵי הַיָּמִים לְמַלְכֵי יְהוּדָה, הוֹדִיעֲךָ כִּי שְׁלֹמֹה כַּוָּנָתוֹ לִכְבוֹד הַבַּיִת:
<b>לְכִכָּרִים.</b> מִכִּכָּרִים:
<h3>פסוק ט</h3>
<b>וּמִשְׁקָל לְמִסְמְרוֹת.</b> לְחַזֵּק בָּהֶם הַזָּהָב בְּקִירוֹת הָעֵץ:
<b>לִשְׁקָלִים.</b> לְמִשְׁקַל שְׁקָלִים <b>חֲמִשִּׁים</b> שְׁקָלוּם שֶׁל <b>זָהָב</b>:
<h3>פסוק י</h3>
<b>מַעֲשֵׂה צַעֲצֻעִים.</b> דֻּגְמָתוֹ: ״הַצֶּאֱצָאִים וְהַצְּפִיעוֹת״ (ישעיהו כב:כד), וְתַרְגּוּמוֹ: ״וּבְנַיָּא״. תַּבְנִית יְלָדִים וִילָדוֹת עָשָׂה לַכְּרוּבִים, ״כְּרַבְיָא״, וְשֶׁל עֵץ הָיוּ, וְשׁוּב וַיְצַפֵּהוּ <b>זָהָב</b>, ״וַיַּעַשׂ בַּדְּבִיר שְׁנֵי כְרוּבִים עֲצֵי שָׁמֶן״ (מלכים א ו:כג); וְכָל מַה שֶּׁבִּפְנִים מֵעֵץ אֵינוֹ רוֹצֶה לְהַזְכִּיר בָּזֶה הַסֵּפֶר מִשּׁוּם כְּבוֹדוֹ:
<h3>פסוק יא</h3>
<b>וְכַנְפֵי הַכְּרוּבִים אָרְכָּם אַמּוֹת עֶשְׂרִים.</b> כֵּיצַד? <b>כְּנַף הָאֶחָד</b> לְעֻמַּת <b>חָמֵשׁ</b>, וְסוֹף הַחָמֵשׁ <b>מַגַּעַת לְקִיר הַבַּיִת</b> לְדָרוֹם, <b>וְהַכָּנָף הָאַחֶרֶת מַגִּיעַ לִכְנַף הַכְּרוּב הָאַחֵר</b> שֶׁבְּצִדּוֹ, הֲרֵי עֶשֶׂר אַמּוֹת לַכְּרוּב הָאֶחָד; וְכֵן לָאַחֵר. נִמְצָא כְּנַף כְּרוּב אֶחָד מַגִּיעַ לְצָפוֹן וּכְנַף כְּרוּב אֶחָד לְדָרוֹם; נִמְצָא שֶׁהָיוּ אֲרֻכּוֹת כְּכָל כּוֹתֶל הַמַּעֲרָב, שֶׁהָיָה עֶשְׂרִים אַמּוֹת; וְגוּפָם – אָמְרוּ רַבּוֹתֵינוּ (בבא בתרא צט.): בְּנֵס הָיוּ עוֹמְדִין. וּלְפִי פְּשׁוּטוֹ: נִרְאֶה לִי שֶׁהָיָה גּוּפָן בּוֹלֵט מֵהֶם כְּעוֹף זֶה שֶׁפּוֹרֵשׂ כְּנָפָיו, בּוֹלֵט גּוּפוֹ מִחוּץ כְּנָפָיו. וְקוֹמָתָן מְפֹרָשׁ בִּמְלָכִים (שם) ״קוֹמַת הַכְּרוּב הָאֶחָד עֶשֶׂר בָּאַמָּה וְכֵן הַכְּרוּב הַשֵּׁנִי״:
<h3>פסוק יג</h3>
<b>עוֹמְדִים עַל רַגְלֵיהֶם.</b> בְּקַרְקָעִית הַבַּיִת לְמַעֲרָב:
<b>וּפְנֵיהֶם לַבָּיִת.</b> לִפְנִים, שֶׁלֹּא הָיוּ רָאשֵׁיהֶם זְקוּפִים שֶׁנִּרְאֶה כְּמַבִּיטִין לַחוּץ, אֶלָּא רֹאשָׁם הָיָה כָּפוּף וּמַבִּיטִין לִפְנֵיהֶם, כְּדִכְתִיב ״וּפְנֵיהֶם אִישׁ אֶל אָחִיו״ (שמות כה:כ); וְכָאן אוֹמֵר: וּפְנֵיהֶם לַבָּיִת. אֶלָּא פּוֹנִים הָיוּ רָאשָׁם זֶה כְּנֶגֶד זֶה, וְגַם רָאשֵׁיהֶם כְּפוּפִים לַבַּיִת כְּלַפֵּי פְּנִים. וְהָאָרוֹן הָיָה עוֹמֵד בִּמְקוֹם פְּרִישַׁת שְׁנֵי הַכְּרוּבִים, וְהָיוּ כַּנְפֵי הַכְּרוּבִים מַטִּין מִן הַכּוֹתֶל וְסוֹכְכִין עַל הַכַּפֹּרֶת וְעַל הָאָרוֹן בְּכַנְפֵיהֶם. וּלְבַד מִכְּרוּבִים אֵלּוּ הָיוּ הַכְּרוּבִים שֶׁעָשָׂה מֹשֶׁה מִן הַכַּפֹּרֶת, עֲדַיִן אֲדוּקִין וּמְדֻבָּקִים עַל הַכַּפֹּרֶת וְעוֹמְדִין עָלָיו; וְאַל תִּתְמַהּ, שֶׁהֲרֵי כְּמוֹ כֵן עָשָׂה עֶשֶׂר שֻׁלְחָנוֹת וְעֶשֶׂר מְנוֹרוֹת לְבַד מֵאוֹתָן שֶׁל מֹשֶׁה:
<h3>פסוק יד</h3>
<b>וַיַּעַשׂ אֶת הַפָּרֹכֶת תְּכֵלֶת וְאַרְגָּמָן.</b> וְתָלָה עַל הַדֶּלֶת שֶׁהָיָה בְּאַמָּה טְרַקְסִין, שֶׁבּוֹ נִכְנָסִין לִפְנַי וְלִפְנִים; אַף עַל פִּי שֶׁהָיָה בּוֹ דְּלָתוֹת תָּלָה עָלָיו, כְּדִלְקַמָּן ״וּפֶתַח הַבַּיִת דַּלְתוֹתָיו הַפְּנִימִיּוֹת לְקֹדֶשׁ הַקֳּדָשִׁים וְגוֹ׳״ (דברי הימים ב ד:כב):
<b>וַיַּעַל עָלָיו כְּרוּבִים.</b> צִיּוּרֵי כְּרוּבִים:
<h3>פסוק טו</h3>
<b>שְׁלֹשִׁים וְחָמֵשׁ אֹרֶךְ.</b> קוֹמָה; וּבִמְלָכִים ״וַיָּצַר אֶת שְׁנֵי הָעַמּוּדִים נְחֹשֶׁת שְׁמֹנֶה עֶשְׂרֵה אַמּוֹת״ (מלכים א ז:טו)! פֵּרֵשׁ רַבֵּינוּ שְׁלֹמֹה זַצַ״ל: יְצָקָם שְׁנֵיהֶם כְּאֶחָד, וְשׁוּב חִלְּקָן לִשְׁנַיִם; וְהָאַמָּה הַחֲסֵרָה אֵינָהּ חוֹשְׁבָהּ לְפִי שֶׁאֵינָהּ דּוֹמָה לִמְלֶאכֶת שְׁאָר הָעַמּוּד, כְּמוֹ שֶׁאָמַר שָׁם בָּעִנְיָן ״וְעַל רֹאשׁ הָעַמּוּדִים מַעֲשֵׂה פֶּרַח שׁוֹשָׁן״ (מלכים א ז:כא); וְגַם רַבִּי יוֹסֵף פֵּרֵשׁ כֵּן. וְלֹא נִרְאֶה, דְּמַה לָּנוּ גָּבְהָהּ שְׁמֹנֶה עֶשְׂרֵה? אֶלָּא כָּךְ שָׁמַעְתִּי: וַדַּאי יְצָקָם שְׁנֵיהֶם כְּאֶחָד, וְאַחַר כָּךְ חִלְּקָם לִשְׁנַיִם, וְנִמְצְאוּ כָּל אֶחָד שְׁבַע עֶשְׂרֵה אַמָּה וָחֵצִי:
<b>וְהַצֶּפֶת.</b> שֶׁהִיא כּוֹתֶרֶת, שֶׁנֶּאֱמַר שָׁם עָבְיוֹ חֲצִי אַמָּה הֲרֵי כָּל אֶחָד שְׁמוֹנֶה עֶשְׁרֵה אַמּוֹת, צֶפֶת הוּא צִפּוּי כְּמוֹ וַיְצַפֵּה אוֹתָם זָהָב, כְּלוֹמַר: הָיָה עָשׂוּי כְּמִין כּוֹבַע חָלוּל וְעָבְיוֹ חֲצִי אַמָּה מִלְּמַטָּה, וּכְשֶׁהוֹפְכוֹ וְנוֹתְנוֹ עַל הָעַמּוּד נִמְצָא הָעֹבִי חֲצִי אַמָּה, הֲרֵי שְׁמוֹנֶה עֶשְׁרֵה אַמּוֹת. וּבִמְלָכִים (מלכים א ז:טז) קוֹרֵהוּ כּוֹתֶרֶת לְשׁוֹן כֶּתֶר, כְּדִכְתִיב ״וּשְׁתֵּי כֹתָרוֹת וְגוֹ׳״:
<h3>פסוק טז</h3>
<b>וַיִּתֵּן בַּשַּׁרְשְׁרוֹת.</b> עָשָׂה שַׁרְשְׁרוֹת בְּרֹאשׁ הַצֶּפֶת תַּחְתָּיו, וּבְתוֹךְ הַשַּׁרְשְׁרוֹת קָבַע צוּרַת <b>רִמּוֹנִים</b> כְּדֵי לְכַסּוֹת חֲלַל הַצֶּפֶת, כְּדִכְתִיב (שם) ״לְכַסּוֹת אֶת שְׁתֵּי גֻּלּוֹת הַכֹּתֶרֶת״. וְעַל שֵׁם חֲלָלוֹ קוֹרֵא לָהֶם ״גֻּלּוֹת״, כְּזוֹ הַשְּׂבָכָה שֶׁכָּתַב שָׁם, הֵם הַשַּׁרְשְׁרוֹת, לְשׁוֹן ״וְעַל שְׂבָכָה יִתְהַלָּךְ״ (איוב יח:ח) – לְשׁוֹן עֲנָפִים, כְּמוֹ ״בַּסְּבַךְ בְּקַרְנָיו״ (בראשית כב:יג). וְיֵשׁ אוֹמְרִים: קוֹפְיָא, וְר׳ אֶלְעָזָר פֵּרֵשׁ: עֲנָפִים:
<h3>פסוק יז</h3>
<b>עַל פְּנֵי הַהֵיכָל.</b> עַל פֶּתַח הַהֵיכָל בַּחוּץ בָּאוּלָם, כִּדְמוּכַח בִּמְלָכִים (מלכים א ז:יט) ״וְכֹתֶרֶת אֲשֶׁר עַל רֹאשׁ הָעַמּוּדִים״, אוּלָם הַהֵיכָל ״מַעֲשֵׂה שׁוֹשָׁן״:
<b>אֶחָד מִיָּמִין.</b> הַפֶּתַח:
<b>וְאֶחָד מֵהַשְּׂמֹאל.</b> הַפֶּתַח:
<b>יָכִין.</b> וּבֹעַז יָכִין עַל שֵׁם מַלְכוּת בֵּית דָּוִד שֶׁנִּמְשַׁל לְיָרֵחַ, כְּדִכְתִיב ״כְּיָרֵחַ יִכּוֹן עוֹלָם״ (תהלים פט:לח):
<b>בֹּעַז.</b> (כְּנֶגֶד הַשֶּׁמֶשׁ שֶׁהוּא יוֹצֵא בִּגְבוּרָה וְעֹז יסוד ושרש העבודה), שֶׁנֶּאֱמַר ״יָשִׂישׂ כְּגִבּוֹר לָרוּץ״ (תהלים יט:ו), וְהַבֵּי״ת בְּבֹעַז כְּמוֹ מֵ״ם בְּנֹחַ ״יְנַחֲמֵנוּ״ (בראשית ה:כט), ״כִּי מֵה׳ שְׁאִלְתִּיו״ (שמואל א א:כ):
<b>וַיִּקְרָא שֵׁם הַיְמִינִי יָכִין.</b> אַף עַל פִּי שֶׁיָּרֵחַ קָטָן מֵהַשֶּׁמֶשׁ, שֶׁיּוֹעִיל לוֹ וְיִהְיֶה נָכוֹן כְּיָרֵחַ יִכּוֹן, וְלֹא כַּלְּבָנָה הַמִּתְחַסֶּרֶת; אָמַר שְׁלֹמֹה: אִם הַקָּדוֹשׁ בָּרוּךְ הוּא כִּנָּה מַלְכוּתִי לְשֶׁמֶשׁ וְיָרֵחַ, אַף אֲנִי אֶעֱשֶׂה דָּבָר נָכוֹן וְקַיָּם: עַמּוּדֵי נְחֹשֶׁת גְּדוֹלִים. דָּבָר אַחֵר: חִירָם שֶׁהָיָה מִבְּנֵי דָן עָשָׂה אֶת הָעַמּוּדִים, קָרָא אֶת הָאֶחָד יָכִין עַל שֵׁם אָבִיו שִׁמְשׁוֹן שֶׁנֶּאֱמַר בּוֹ ״וַיִּלְפֹּת שִׁמְשׁוֹן שְׁנֵי עַמּוּדֵי הַתָּוֶךְ (וגו׳ נכון וגו׳)״ (שופטים טז:כח-כט); וּשְׁלֹמֹה קָרָא לַשֵּׁנִי בֹּעַזעַל שֵׁם זְקֵנוֹ בֹּעַז; דֻּגְמָא: ״וַיִּקְרָא לוֹ לָבָן יְגַר שָׂהֲדוּתָא״ (בראשית לא:מז):
<h2>פרק ד</h2>
<h3>פסוק ב</h3>
<b>עֶשֶׂר בָּאַמָּה מִשְּׂפָתוֹ אֶל שְׂפָתוֹ.</b> עֶשֶׂר עַל עֶשֶׂר בְּאֶמְצָעִיתוֹ <b>עָגוֹל סָבִיב</b>:
<b>וְקָו שְׁלֹשִׁים בָּאַמָּה יָסֹב אֹתוֹ.</b> כָּל שֶׁיֵּשׁ בְּהֶקֵּיפוֹ שְׁלֹשָׁה טְפָחִים, יֵשׁ בְּרָחְבּוֹ טֶפַח (סוכה ז:):
<b>וְחָמֵשׁ בָּאַמָּה קוֹמָתוֹ.</b> עָמְקוֹ:
<h3>פסוק ג</h3>
<b>וּדְמוּת בְּקָרִים תַּחַת לוֹ.</b> צוּרַת דְּמוּת בְּקָרִים יָצַק מִמֶּנּוּ לַעֲמוֹד עָלָיו, וַאֲדוּקִים בּוֹ, כְּדַאֲמַר בְּסוֹף הַפָּסוּק: <b>הַבָּקָר יְצוּקִים בְּמֻצַקְתּוֹ</b>:
<b>סָבִיב סוֹבְבִים אוֹתוֹ עֶשֶׂר בָּאַמָּה מַקִּיפִים אֶת הַיָּם.</b> אֵין מְפֹרָשׁ כָּאן מָה הַדָּבָר שֶׁסּוֹבְבָן אֶלָּא בִּמְלָכִים (מלכים א ז:כד) כְּתִיב ״לִפְקָעִים מִתַּחַת לִשְׂפָתוֹ סָבִיב וְגוֹ׳״, פְּקָעִים כְּגוֹן שֶׁעוֹשִׂין לְכוֹסוֹת פימילי״ש עֲגוּלִים מִשּׁוּם נוֹי, וּמִתַּחַת לִשְׂפָתוֹ וְסָבִיב הָיוּ עוֹמְדִים בְּשָׁלֹשׁ אַמּוֹת הַתַּחְתּוֹנוֹת מְרֻבָּעוֹת וּשְׁתַּיִם עֶלְיוֹנוֹת עֲגוּלוֹת, וְאִי אֶפְשָׁר לְהָכִיל אֲלָפִים בַּת יָכִיל שֶׁהֵם מֵאָה וַחֲמִשִּׁים מִקְוֵה טָהֳרָה, אֶלָּא בְּעִנְיָן זֶה, כְּמוֹ שֶׁמְּפֹרָשׁ בְּעֵירוּבִין (עירובין יד). וְהָעֶלְיוֹנוֹת מְרֻבּוֹעַת וְתַחְתּוֹנוֹת עֲגוּלוֹת אִי אֶפְשָׁר לוֹמַר, דְּכִי כְּתִיב <b>עָגֹל סָבִיב, סָבִיב מִשְּׂפָתוֹ</b> כְּתִיב, וּמַה שֶׁאָמַר בַּפְּקָעִים הַלָּלוּ עֶשֶׂר אַמָּה לְכָל רוּחַ, אֲבָל בִּמְקוֹם עִגּוּלוֹ אִי אֶפְשָׁר לוֹמַר עֶשֶׂר בָּאַמָּה סָבִיב:
<b>שְׁנַיִם טוּרִים.</b> הָיוּ הַפְּקָעִים:
<b>יְצוּקִים בְּמֻצַקְתּוֹ.</b> הַכֹּל יְצוּקִים יַחַד, לֹא שֶׁחִבֵּר לוֹ אֶת הַפְּקָעִים אַחַר יְצִיקָתוֹ עַל יְדֵי מַסְמְרוֹת אוֹ עַל יְדֵי דֶּבֶק שֶׁקּוֹרִין שׁוֹלְדוּרָא בְּלַעַ״ז:
<h3>פסוק ד</h3>
<b>וְכָל אֲחוֹרֵיהֶם בָּיְתָה.</b> אֲחוֹרֵיהֶם שֶׁל בְּקָרִים הַלָּלוּ הָיוּ פּוֹנִים בָּיְתָה אֶל תַּחְתֵּיהֶם, שֶׁבַּצָּפוֹן פּוֹנִים אֲחוֹרֵיהֶם כְּנֶגֶד אוֹתָן שֶׁבַּדָּרוֹם, וְשֶׁל מִזְרָח כְּנֶגֶד שֶׁבַּמַּעֲרָב:
<h3>פסוק ה</h3>
<b>וְעָבְיוֹ טֶפַח.</b> שׁוּלָיו וּדְפָנוֹתָיו, אֶלָּא שֶׁאֵצֶל פִּיו הָיָה דַּק מְרֻקָּע וּמְרֻדָּד:
<b>כְּמַעֲשֵׂה שְׂפַת כּוֹס.</b> שֶׁשּׁוֹתִין בּוֹ, וּמְצֻיָּר <b>פֶּרַח</b> שׁוֹשָׁן:
<b>מַחֲזִיק בַּתִּים שְׁלֹשֶׁת אֲלָפִים יָכִיל.</b> אַף זֶה מַחֲזִיק, וּבִמְלָכִים (מלכים א ז:כו) כְּתִיב ״אַלְפַּיִם בַּת יָכִיל״, גּוֹדְשָׁא תְּלָתָא, שֶׁהַבַּת שָׁלוֹשׁ סְאִין, שֶׁנֶּאֱמַר ״הָאֵיפָה וְהַבַּת תֹּכֶן אֶחָד״ (יחזקאל מה:יא) לָהֶם, הֲרֵי לְךָ שֵׁשֶׁת אֲלָפִים סְאִין, נִמְצְאוּ מֵאָה וַחֲמִשִּׁים מִקְוֵה טָהֳרָה לְאַרְבָּעִים מְאוֹת סְאִין, מֵאָה מִקְוָאוֹת, נִמְצָא גַּם לְעֶשְׂרִים מְאוֹת סְאִין הַנּוֹתָרִים חֲמִשִּׁים מִקְוָאוֹת, וְאַף לִכְשֶׁתַּחֲלֹק הַכְּלִי לְפִי הַמִּדָּה שֶׁשִּׁעֲרוּ חֲכָמִים אַמָּה עַל אַמָּה בְּגֹבַהּ שָׁלֹשׁ אַמּוֹת לַמִּקְוֶה תִּמְצָא, וְכֵן לְשָׁלֹשׁ אַמּוֹת מְרֻבָּעוֹת קוֹמָה וְעֶשֶׂר עַל עֶשֶׂר מִשְּׂפָתוֹ אֶל שְׂפָתוֹ מְרֻבָּעוֹת מֵאָה מִקְוָאוֹת, וְלִשְׁתַּיִם אַמּוֹת עֲגֻלּוֹת קוֹמָה עֶשֶׂר עַל עֶשֶׂר מִשְּׂפָתוֹ אֶל שְׂפָתוֹ עֲגֻלּוֹת חֲמִשִּׁים מִקְוָאוֹת, שֶׁמְּרֻבָּע יוֹתֵר עַל הֶעָגוֹל רְבִיעַ:
<h3>פסוק ו</h3>
<b>וַיַּעַשׂ כִּיּוֹרִים עֲשָׂרָה.</b> לְבַד אוֹתָן שֶׁל מֹשֶׁה (שמות ל:יח):
<b>וַיִּתֵּן חֲמִשָּׁה מִיָּמִין.</b> לַכִּיּוֹר שֶׁל מֹשֶׁה:
<b>וַחֲמִשָּׁה מִשְּׂמֹאל לְרָחְצָה בָהֶם.</b> קִדּוּשׁ יָדַיִם וְרַגְלַיִם:
<b>אֶת מַעֲשֵׂה הָעוֹלָה יָדִיחוּ בָם.</b> מִן מֵימֵי הַכִּיּוֹר יָדִיחוּ קִרְבֵי הָעוֹלָה. וְדַוְקָא עוֹלָה, אֲבָל שְׁלָמִים לֹא, שֶׁהוּא נֶאֱכָל לַבְּעָלִים בְּכָל הָעִיר. הַכִּיּוֹרִים הָיוּ לְקִדּוּשׁ טְבִילָה:
<h3>פסוק ז</h3>
<b>וַיַּעַשׂ אֶת מְנֹרוֹת הַזָּהָב עֶשֶׂר כְּמִשְׁפָּטָם.</b> לָמָּה נֶאֱמַר בַּמְּנוֹרוֹת כְּמִשְׁפָּטָם? לְפִי שֶׁמּוֹדִיעֵנוּ לָמָּה עָשָׂה <b>עֲשָׂרָה מְנוֹרוֹת</b>, וְהַכֹּל דָּרַשׁ מִן הַתּוֹרָה (שמות כה:לא-מ): פְּרָחִים כַּפְתּוֹרִים גְּבִיעִים מְשֻׁקָּדִים נֶאֱמְרוּ בַּפָּסוּק שִׁבְעִים, הֲרֵי לְכָל עֲשָׂרָה מְנוֹרוֹת שִׁבְעָה נֵרוֹת (כֵּן פֵּרֵשׁ אֲחִי אִמִּי, דּוֹדִי רַבִּי קְלוֹנִימוּס בְּרַבִּי יְהוּדָה; וּמִדְרָשׁ הוּא); וְשִׁבְעָה נֵרוֹתֶיהָ כְּנֶגֶד שִׁבְעָה כּוֹכָבִים: חַמָּה, נֹגַהּ, כּוֹכָב, לְבָנָה, שַׁבְּתַאי, צֶדֶק, מַאְדִּים:
<b>וַיִּתֵּן בַּהֵיכָל חָמֵשׁ מִיָּמִין.</b> לַמְּנוֹרָה שֶׁל מֹשֶׁה:
<b>וְחָמֵשׁ מִשְּׂמֹאול.</b> וְכֻלָּם בַּדָּרוֹם:
<h3>פסוק ח</h3>
<b>מִשְּׂמֹאול.</b> שֶׁל שֻׁלְחָן בַּצָּפוֹן:
<b>וַיַּעַשׂ מִזְרְקֵי זָהָב מֵאָה.</b> שֶׁזּוֹרְקִין בּוֹ הַדָּם עַל הַמִּזְבֵּחַ:
<h3>פסוק ט</h3>
<b>וַיַּעַשׂ חֲצַר הַכֹּהֲנִים.</b> עֶזְרַת הַכֹּהֲנִים:
<b>וְהָעֲזָרָה הַגְּדוֹלָה.</b> זוֹ עֶזְרַת יִשְׂרָאֵל:
<h3>פסוק י</h3>
<b>מִכֶּתֶף הַיְמָנִית קֵדְמָה מִמּוּל נֶגְבָּה.</b> רִחֵק אוֹתוֹ מִן הַמִּזְרָח מִן כְּנֶגֶד הַפֶּתַח לִדְרוֹמָהּ שֶׁל עֲזָרָה, לְפִי שֶׁאֵין כָּבוֹד וְנָאֶה שֶׁיְּהוּ מַטְבִּילִין כְּנֶגֶד פֶּתַח הָאוּלָם:
<h3>פסוק יא</h3>
<b>וַיַּעַשׂ חוּרָם אֶת הַסִּירוֹת.</b> סִירוֹת נְחֹשֶׁת שֶׁעֲשׂוּיִים לַחְתּוֹת הַדֶּשֶׁן, לָתֵת לְתוֹךְ הַסִּירוֹת:
<h3>פסוק יב</h3>
<b>וְהַגֻּלּוֹת וְהַכֹּתָרוֹת עַל רֹאשׁ הָעַמּוּדִים שְׁתָּיִם.</b> לִשְׁתֵּי הָעַמּוּדִים:
<b>וְהַשְּׂבָכוֹת שְׁתַּיִם.</b> אֵלּוּ הַ״שַּׁרְשְׁרוֹת״ שֶׁנֶּאֱמְרוּ לְמַעְלָה (דברי הימים ב ג:טז), וְתֵדַע שֶׁכֵּן הוּא, שֶׁהֲרֵי לֹא בְּכָאן וְלֹא בִּמְלָכִים מַזְכִּיר בְּפָרָשָׁה זוֹ בְּשׁוּם מָקוֹם ״שַׁרְשְׁרוֹת״:
<b>לְכַסּוֹת אֶת שְׁתֵּי גֻּלּוֹת הַכֹּתָרוֹת.</b> לְכַסּוֹת חֲלַל הַכּוֹתֶרֶת בַּשְּׂבָכוֹת; וְאוֹתָן עֲנָפִים כְּעַנְפֵי חֲרִיּוֹת, כְּמוֹ שֶׁפֵּרַשְׁתִּי (דברי הימים ב ג:טז):
<h3>פסוק יג</h3>
<b>וְאֶת הָרִמּוֹנִים אַרְבַּע מֵאוֹת.</b> לְמַעְלָה הוּא אוֹמֵר ״וַיַּעַשׂ רִמּוֹנִים מֵאָה״ (דברי הימים ב ג:טז), הָא כֵּיצַד? אֶלָּא כָּךְ יֵשׁ לָנוּ לְפָרֵשׁ: וַדַּאי אַרְבַּע מֵאוֹת רִמּוֹנִים עָשָׂה כַּאֲשֶׁר נֶאֱמַר כָּאן, וּמַה שֶׁאָמַר מֵאָה – הֲרֵי מֵאָה לְכָל טוּר וְטוּר, וְאַרְבָּעה טוּרִים הֵם, כְּדַאֲמַר שְׁנֵי טוּרִים לַשְּׂבָכָה אַחַת, וְכֵן שְׁנֵי טוּרִים רִמּוֹנִים לַשְּׂבָכָה אַחַת, הֲרֵי אַרְבָּעה טוּרִים. וְהָרִמּוֹנִים הָיוּ מְחוֹזָרִים בְּתוֹךְ הַשְּׂבָכוֹת הַמְשֻׁבָּצִים וּתְקוּעִים לְכַסּוֹת בָּהּ הֵיטֵב אֶת שְׁתֵּי גֻּלּוֹת הַכֹּתָרוֹת:
<h3>פסוק יד</h3>
<b>וְאֶת הַמְּכוֹנוֹת עָשָׂה.</b> וּבִמְלָכִים כְּתִיב ״וַיַּעַשׂ אֶת הַמְּכֹנוֹת עֶשֶׂר״ (מלכים א ז:כז). מְכוֹנוֹת הֵם כַּנֵּי הַכִּיּוֹר, וְשָׁם מְפֹרָשׁ מְלַאכְתָּם:
<h3>פסוק טז</h3>
<b>וְאֶת הַסִּירוֹת וְאֶת הַיָּעִים וְאֶת הַמִּזְלָגוֹת.</b> אַף עַל פִּי שֶׁאֲמַרְנוּהוּ כְּבָר לְמַעְלָה (פסוק יא), בָּא וְחָזַר וְשָׁנָה. וְעוֹד לְהוֹדִיעֵנוּ, כִּי <b>נְחֹשֶׁת</b> הָיוּ. וְגַם מוֹדִיעֵנוּ <b>מִזְלָגוֹת</b> שֶׁלֹּא הֻזְכַּר לְמַעְלָה:
<b>מָרוּק.</b> דֻּגְמַת ״מִרְקוּ הָרְמָחִים״ (ירמיהו מו:ד); ״וּמֹרַק וְשֻׁטַּף בַּמָּיִם״ (ויקרא ו:כא), וּבִמְלָכִים (מלכים א ז:מה) כְּתִיב ״מְמֹרָט״, כְּמוֹ ״כִּי יִמָּרֵט רֹאשׁוֹ״ (ויקרא יג:מ), וְתַרְגּוּמוֹ: ״נְחַשׁ טָב״:
<h3>פסוק יז</h3>
<b>בַּעֲבִי הָאֲדָמָה.</b> תַּרְגּוּמָא: ״גַּרְגּוּשְׁתָּא״, בָּאַרְדִּילָ״א בְּלַעַ״ז:
<b>בֵּין סֻכּוֹת וּבֵין צְרֵדָתָה.</b> וּבִמְלָכִים כָּתוּב ״צָרְתָן״ (מלכים א ז:מו). צְרֵדָתָה הוּא מְקוֹמוֹ שֶׁל יָרָבְעָם, ״וְיָרָבְעָם בֶּן נְבָט אֶפְרָתִי מִן הַצְּרֵדָה וְשֵׁם אִמּוֹ צְרוּעָה אִשָּׁה אַלְמָנָה״ (מלכים א יא:כו) – לְפִי שֶׁמֵּת מְטַמֵּא בָּאֹהֶל, וְגַם מְצֹרָע כְּמוֹ כֵן, וְכֵן עֲבוֹדַת כּוֹכָבִים, כְּמוֹ שֶׁשָּׁנִינוּ בְּפֶרֶק שְׁלִישִׁי דַּעֲבוֹדַת כּוֹכָבִים (עבודה זרה מט.) בְּסוֹפוֹ: ״אַלְמָנָה״ – שֶׁאַלְמָן יִשְׂרָאֵל מֵאֱלֹהָיו. מִן צְרֵדָתָה – נִרְאֶה שֶׁהֵצַר הַתּוֹרָה וְלֹא הִרְחִיבָהּ; הֵצַר דַּת אֱלֹהֵינוּ. כֵּן פֵּרֵשׁ לִי דּוֹדִי זַ״ל:
<h3>פסוק כ</h3>
<b>וְאֶת הַמְּנוֹרוֹת וְנֵרֹתֵיהֶם.</b> לְהוֹצִיא מִלִּבָּן שֶׁל מְפָרְשִׁין נֵרוֹת הָיוּ עוֹשִׂין מִגּוּפָהּ שֶׁל מְנוֹרָה וַאֲדוּקִין בָּהּ, שֶׁהֲרֵי כְּתִיב וְאֶת הַמְּנוֹרָה וְנֵרֹתֵיהֶם – מַה שֶּׁהִזְכִּיר אֶת הַנֵּרוֹת בִּפְנֵי עַצְמָן וְלֹא שְׁאָר מַעֲשֵׂה הַמְּנוֹרָה בִּפְנֵי עַצְמָן, גְּבִיעִים כַּפְתּוֹרִים וּפְרָחִים, מִכְּלָל שֶׁלֹּא הָיוּ הַנֵּרוֹת אֲדוּקִין; וְהוֹאִיל וְאֵין אֲדוּקִין בָּהּ, נִרְאֶה כְּמַעֲשֶׂה אַחֵר וְצָרִיךְ לְהַזְכִּיר נֵרֹתֵיהֶם, אֲבָל שְׁאָר מְלָאכוֹת שֶׁהָיוּ אֲדוּקִין בָּהּ אֵינוֹ מַזְכִּירָם שֶׁנִּקְרָאִים עַל שֵׁם הַמְּנוֹרָה. וּמַה שֶּׁעָשָׂה עֶשֶׂר מְנוֹרוֹת וְעֶשֶׂר שֻׁלְחָנוֹת וְעֶשֶׂר כִּיּוֹרִים וְהַכְּרוּבִים וְכָל אֲשֶׁר עָשָׂה – מְפֹרָשׁ בִּבְרַיְתָא דְּרַבִּי פִּנְחָס בֶּן יָאִיר (מדרש תדשא ב):
<h3>פסוק כא</h3>
<b>וְהַפֶּרַח.</b> פֵּרְשׁוּ רַבּוֹתֵינוּ (מנחות כח:) הוּא כְּנֶגֶד אוֹתוֹ פֶּרַח שֶׁהוֹסִיף מֹשֶׁה בְּפָרָשַׁת בְּהַעֲלֹתְךָ, ״עַד יְרֵכָהּ עַד פִּרְחָהּ וְגוֹ׳״ (במדבר ח:ד), שֶׁלֹּא נֶאֱמַר בִּתְרוּמָה:
<b>וְהַמֶּלְקָחַיִם זָהָב.</b> שֶׁמַּגְבִּיהִים הַפְּתִילָה מִן הַנֵּר שֶׁיֵּשׁ בּוֹ הַשֶּׁמֶן:
<b>הוּא מִכְלוֹת זָהָב.</b> מְזֻקָּק וְצָרוּף, פִּיי״ן בְּלַעַ״ז. וּבִמְנָחוֹת מְפֹרָשׁ (כט.): מִכָּל זָהָב שֶׁהָיָה לוֹ לִשְׁלֹמֹה, מֵרוֹב הַזָּהָב שֶׁנִּכְנַס בַּמְּנוֹרָה לְזוֹקְקָהּ וּלְקַיֵּם ״מְנוֹרַת זָהָב טָהוֹר״ (שמות כה:לא):
<h3>פסוק כב</h3>
<b>וְהַמְזַמְּרוֹת.</b> כְּלֵי זֶמֶר:
<b>וְהַמִּזְרָקוֹת.</b> לִזְרוֹק בָּהֶם דָּם עַל הַמִּזְבֵּחַ:
<b>וְהַכַּפּוֹת.</b> לְבָזִיכֵי לְבוֹנָה (ויקרא כד:ז):
<b>וְהַמַּחְתּוֹת.</b> לַחְתּוֹת בָּהֶם תְּרוּמַת הַדֶּשֶׁן, לְהָרִים מֵעַל הַמִּזְבֵּחַ: ״וְלָקַח מְלֹא הַמַּחְתָּה וְגוֹמֵר״ (ויקרא טז:יב):
<h2>פרק ה</h2>
<h3>פסוק א</h3>
<b>וַיָּבֵא שְׁלֹמֹה אֶת קָדְשֵׁי.</b> כָּל מַה שֶּׁבַּפָּסוּק לְפִי פְּשׁוּטוֹ: מַה שֶּׁנִּשְׁאַר לוֹ מִן הַקְּדָשׁוֹת שֶׁהִקְדִּישׁ דָּוִד, כְּדִכְתִיב לְמַעְלָה ״גַּם אוֹתָם הִקְדִּישׁ הַמֶּלֶךְ דָּוִד לַה׳ עִם הַכֶּסֶף וְהַזָּהָב אֲשֶׁר נָשָׂא מִכָּל הַגּוֹיִם וְגוֹ׳״ (דברי הימים א יח:יא), וּמַה שֶׁהוֹתִיר לוֹ <b>נָתַן בְּאֹצְרוֹת בֵּית הָאֱלֹהִים</b>. וּמִדְרַשׁ אַגָּדָה (פסיקתא רבתי ו): יֵשׁ מֵחֲכָמִים אוֹמְרִים, לְפִי שֶׁהָיָה יוֹדֵעַ שֶׁסּוֹפוֹ לֵיחָרֵב, וְשֶׁלֹּא יְהוּ אוֹמְרִים הָעוֹבְדֵי כוֹכָבִים: קָשָׁה יִרְאָתֵנוּ, שֶׁלָּקְחָה נִקְמָתָהּ מִן הַבַּיִת הַזֶּה שֶׁנִּבְנָה מִן הַגְּזֵילוֹת וַחֲמָסִים שֶׁגָּזַל דָּוִד מִבָּתֵּי עֲבוֹדַת כוֹכָבִים שֶׁלָּהּ; וְיֵשׁ אוֹמְרִים: כָּךְ אָמַר (הַקָּדוֹשׁ בָּרוּךְ הוּא; צָרִיךְ לוֹמַר:) שְׁלֹמֹה: רָעָב הָיָה בִּימֵי דָוִד (אָבִי) שָׁלֹשׁ שָׁנִים שָׁנָה אַחַר שָׁנָה (שמואל ב כא:א), וְהָיָה לוֹ לְבַזְבֵּז הַהֶקְדֵּשׁוֹת הַלָּלוּ לְהַחֲיוֹת בָּהֶן עֲנִיֵּי יִשְׂרָאֵל. וַאֲנִי מֵבִיא סִיּוּעַ, שֶׁהֲרֵי בְּכָל הַהֶקְדֵּשׁוֹת שֶׁדָּוִד הִקְדִּישׁ, כְּמוֹ שֶׁכָּתוּב לְמַעְלָה (שם), לֹא נֶאֱמַר בָּהֶן עָשָׂה שְׁלֹמֹה דָּבָר פְּלוֹנִי זֶה. כַּאֲשֶׁר נֶאֱמַר בַּנְּחֹשֶׁת, שֶׁנֶּאֱמַר ״וּמִטִּבְחַת וּמִכּוּן עָרֵי הֲדַדְעֶזֶר לָקַח דָּוִד נְחֹשֶׁת רַבָּה מְאֹד בָּהּ עָשָׂה שְׁלֹמֹה אֶת יָם הַנְּחֹשֶׁת וְגוֹ׳״ (דברי הימים א יח:ח), אֲבָל מִכֶּסֶף וּמִזָּהָב שֶׁלֹּא נֶאֱמַר בּוֹ עָשָׂה שְׁלֹמֹה מֵהֶן שׁוּם דָּבָר – מִכְּלָל שֶׁלֹּא עָשָׂה. וְזֶהוּ שֶׁאֵין כְּתִיב כָּאן שׁוּם נְחֹשֶׁת, כִּי אִם <b>כֶּסֶף וְזָהָב</b>. וּלְפִי פְּשׁוּטוֹ: נִרְאֶה לִי: מַה שֶּׁלֹּא אָמַר נְחֹשֶׁת, לְפִי שֶׁהַנְּחֹשֶׁת בְּזוֹל, וְאֵינוֹ רָאוּי וְכַדַּי וְהָגוּן לְהָבִיא נְחֹשֶׁת <b>בְּאֹצְרוֹת בֵּית ה׳</b>:
<h3>פסוק ב</h3>
<b>אָז יַקְהֵל שְׁלֹמֹה אֶת זִקְנֵי יִשְׂרָאֵל.</b> נָהַג בְּמִדַּת חָכְמָה, שֶׁהִקְהִיל הַזְּקֵנִים וְלֹא הַבַּחוּרִים, יוֹתֵר מִדָּוִד שֶׁהִקְהִיל הוּא אַף הַבַּחוּרִים, כְּדִכְתִיב ״וַיַּקְהֵל דָּוִיד אֶת כָּל... יִשְׂרָאֵל... יְרוּשָׁלִָם וְגוֹ׳״ (דברי הימים א כח:א):
<h3>פסוק ג</h3>
<b>בֶּחָג.</b> הוּא חַג הַסֻּכּוֹת:
<h3>פסוק ה</h3>
<b>אֶת אֹהֶל מוֹעֵד.</b> שֶׁעָשָׂה מֹשֶׁה, גְּנָזוֹ שְׁלֹמֹה בְּבֵית אוֹצְרוֹת הָאֱלֹהִים עִם שְׁאָר כֵּלִים וְהַהֶקְדֵּשׁוֹת, לְפִי שֶׁלֹּא הֻצְרַךְ לוֹ. וְרַבּוֹתֵינוּ אָמְרוּ (תוספתא סוטה יג:א), שֶׁנִּגְנְזוּ:
<b>וְאֶת כָּל כְּלֵי הַקֹּדֶשׁ אֲשֶׁר בָּאֹהֶל.</b> אֲשֶׁר נָתַן (ס״א נָטַע) דָּוִד לָאָרוֹן:
<b>הֶעֱלוּ אֹתָם הַכֹּהֲנִים הַלְוִיִּם.</b> פִּתְרוֹנוֹ מוּסָב לְמַעְלָה, שֶׁאָמַר <b>וַיִּשְׂאוּ הַלְוִיִּם אֶת הָאָרוֹן</b>, וּמְפָרֵשׁ מִי הָיוּ אוֹתָם הַלְוִיִּם שֶׁאָמַרְתִּי לְךָ לְמַעְלָה: הַכֹּהֲנִים הַלְוִיִּם. שֶׁאַף הַכֹּהֲנִים מִבְּנֵי לֵוִי הֵם, וְלֹא לְוִיִּם מַמָּשׁ הָיוּ, וְכֵן כָּתוּב בַּמְּלָכִים ״וַיִּשְׂאוּ הַכֹּהֲנִים אֶת הָאָרוֹן״ (מלכים א ח:ג); וְגַם הַכֵּלִים וְאֹהֶל מוֹעֵד הֶעֱלוּ עִמָּהֶם הַלְוִיִּם כְּמִשְׁפָּטָם:
<h3>פסוק ח</h3>
<b>וַיִּהְיוּ הַכְּרוּבִים פֹּרְשִׂים כְּנָפַיִם עַל מְקוֹם הָאָרוֹן.</b> בְּמָקוֹם שֶׁהָאָרוֹן עוֹמֵד שָׁם, לְפִיכָךְ: <b>וַיְכַסּוּ הַכְּרוּבִים עַל הָאָרוֹן</b>:
<b>וְעַל בַּדָּיו מִלְמָעְלָה.</b> לְמַעְלָה לָאָרוֹן כָּךְ הָיוּ עוֹמְדִים הַבַּדִּים, וְנִמְשְׁכוּ כָּל כָּךְ לַחוּץ כְּלַפֵּי מִזְרָח, שֶׁהָיָה יָכוֹל הָאָרוֹן לַעֲמוֹד תַּחַת הַכְּרוּבִים מַמָּשׁ בְּלֹא עִכּוּב הַבַּדִּים, וּלְפִיכָךְ: <b>וַיְכַסּוּ הַכְּרוּבִים עַל הָאָרוֹן</b>. וְגַם אֶת הַבַּדִּים כִּסּוּ קְצָת אֵצֶל הָאָרוֹן וְלֹא כֻּלָּם שֶׁהָיוּ מַגִּיעִים עַד הַמִּזְרָח. וְאֵינְךָ יָכוֹל לְפָרֵשׁ שֶׁכִּסּוּ הַכְּרוּבִים עַל כָּל הַבַּדִּים, וְגַם מִשּׁוּם דָּבָר זֶה <b>וַיַּאֲרִיכוּ הַבַּדִּים וַיֵּרָאוּ רָאשֵׁי הַבַּדִּים מִן הָאָרוֹן עַל פְּנֵי הַדְּבִיר</b>, שֶׁאִם לֹא כֵן, אֶלָּא כְּאֶחָד מִדָּה אַחַת הָיוּ מוֹשְׁכִין זֶה מִזֶּה, וַהֲלֹא הַבַּדִּים שֶׁעָשָׂה מֹשֶׁה עֲדַיִן הֵם הָיוּ שָׁם, וְהֵם עוֹמְדִים בְּקֹדֶשׁ הַקֳּדָשִׁים שֶׁל אֹהֶל מוֹעֵד שֶׁלֹּא הָיָה כִּי אִם עֶשֶׂר, וְזֶה הָיָה עֶשְׂרִים, וְהָיָה מַגִּיעַ מִקִּיר אֶל קִיר. וְהַכְּרוּבִים שֶׁל מֹשֶׁה שֶׁנֶּאֱמַר אַף בָּהֶם ״פּוֹרְשִׂים״ וְ״סֹכְכִים״ (שמות לז:ט), אֵין צָרִיךְ לָזוּז כְּלָל מִן הַבַּדִּים מִמְּקוֹמָם, שֶׁהֲרֵי הַכְּרוּבִים שֶׁל מֹשֶׁה עוֹמְדִים הָיוּ לְמַעְלָה לָאָרוֹן עַל הַכַּפֹּרֶת, וּכְרוּבִים שֶׁנֶּאֱמַר כָּאן, אוֹתָם שֶׁעָשָׂה שְׁלֹמֹה, עוֹמְדִים עַל רַגְלֵיהֶם בַּקַּרְקַע, וְאַף עַל פִּי כֵן אוֹתָן שֶׁל מֹשֶׁה עֲדַיִן הָיוּ אֲדוּקִין עַל הַכַּפֹּרֶת. כָּךְ פֵּרֵשׁ רַבִּי נָתָן. (וְרַבִּי פֵּרֵשׁ:) הַכֹּהֲנִים רָצוּ לְהַכְנִיס הָאָרוֹן עִם בַּדָּיו בַּדְּבִיר, וְלֹא הִסְפִּיקוּ, כִּי הֶעָנָן מָלֵא אֶת בֵּית ה׳, וְלֹא יָכְלוּ לְהָבִיא אֶת הַכְּרוּבִים עַד כּוֹתֶל מַעֲרָבִי מַמָּשׁ, וְעַל כֵּן הָיוּ בּוֹלְטִים בַּפָּרֹכֶת. אַךְ קָשֶׁה לִי, דִּכְתִיב <b>וַיְהִי בְּצֵאת הַכֹּהֲנִים</b> וְאַחַר כֵּן <b>מָלֵא כְבוֹד ה׳ אֶת בֵּית... אֱלֹהִים</b>. (וְרַבִּי יוֹסֵף זַצַ״ל פֵּרֵשׁ:) וַיִּתְאָרְכוּ לֹא נֶאֱמַר, דְּמַשְׁמַע וַיִּתְאָרְכוּ הֵן עַצְמָן, אֶלָּא <b>וַיַּאֲרִיכוּ</b>, דְּמַשְׁמַע אֲחֵרִים מַאֲרִיכִין אוֹתָם. וּמְפָרֵשׁ: הָאוּמָּנִין הֶאֱרִיכוּ הַבַּדִּים עַד לְעֶשְׂרִים, וְהָיוּ נוֹגְעִין שְׁתֵּי קְצוֹתָם לְכוֹתֶל מִזְרָחִי וּשְׁתֵּי קְצוֹתָם לְכוֹתֶל מַעֲרָבִי. וְתֵימָא יֵשׁ: וְהֵיאַךְ יָכוֹל לִפְרֹשׂ כַּנְפֵיהֶם וּלְכַסּוֹת הָאָרוֹן שֶׁהָיָה עֶשֶׂר אַמּוֹת מֵהֶן?!
<h3>פסוק יא</h3>
<b>וַיְהִי בְּצֵאת הַכֹּהֲנִים מִן הַקֹּדֶשׁ.</b> מִיָּד הָיָה לוֹ לִסְמוֹךְ <b>וְהַבַּיִת מָלֵא עָנָן בֵּית ה׳</b>, אֶלָּא שֶׁמַּפְסִיק בֵּינְתַּיִם; וְכֵן בִּמְלָכִים ״וַיְהִי בְּצֵאת הַכֹּהֲנִים מִן הַקֹּדֶשׁ וְהֶעָנָן מָלֵא אֶת בֵּית ה׳״ (מלכים א ח:י):
<b>כִּי כָל הַכֹּהֲנִים הַנִּמְצְאִים הִתְקַדָּשׁוּ.</b> לְדָבָר זֶה:
<b>אֵין לִשְׁמוֹר לְמַחְלְקוֹת.</b> עֶשְׂרִים וְאַרְבַּע שֶׁל לְוִיִּם וְעֶשְׂרִים וְאַרְבַּע שֶׁל כֹּהֲנִים, אֶלָּא <b>כָּל הַנִּמְצְאִים הִתְקַדָּשׁוּ</b>:
<h3>פסוק יג</h3>
<b>וַיְהִי כְאֶחָד לַמְחַצְּרִים.</b> פִּתְרוֹן: וַיִּהְיוּ אֲחוּדִים יַחַד הַמְחַצְּרִים כֻּלָּם יַחַד. וּמִמָּה הָיוּ אֲחוּדִים? לְדָבָר זֶה: <b>לְהַשְׁמִיעַ קוֹל אֶחָד</b> כְּאֶחָד, <b>לְהַלֵּל וּלְהוֹדוֹת לַה׳</b>:
<h2>פרק ו</h2>
<h3>פסוק א</h3>
<b>אָז אָמַר שְׁלֹמֹה.</b> הוֹאִיל <b>וְהַבַּיִת מָלֵא</b> עָשָׁן, עַכְשָׁיו אֲנִי יוֹדֵעַ שֶׁהַשְּׁכִינָה שְׁרוּיָה בּוֹ <b>בָּעֲרָפֶל</b>, כִּי כֵן דַּרְכּוֹ, דִּכְתִיב ״וּמֹשֶׁה נִגַּשׁ אֶל הָעֲרָפֶל אֲשֶׁר שָׁם הָאֱלֹהִים״ (שמות כ:יח); וַדַּאי שֶׁרְצוֹנוֹ לְהִתְעַכֵּב בּוֹ. וּבְסִפְרֵי פֵּרֵשׁ (מכילתא בא פסחא יב): <b>אָז אָמַר שְׁלֹמֹה.</b> כְּשֶׁרָאָה הֶעָנָן אָמַר: עַתָּה אֲנִי רוֹאֶה שֶׁהַשְּׁכִינָה שְׁרוּיָה בַּבַּיִת אֲשֶׁר בָּנִיתִי, שֶׁהֲרֵי כָּךְ הִבְטִיחַ לָבוֹא וְלִשְׁכֹּן בּוֹ מִתּוֹךְ עָנָן וַעֲרָפֶל; וְהֵיכָן אָמַר: ״כִּי בֶּעָנָן אֵרָאֶה עַל הַכַּפֹּרֶת״ (ויקרא טז:ב):
<h3>פסוק ב</h3>
<b>בֵּית זְבוּל.</b> מָדוֹר:
<b>לְשִׁבְתְּךָ עוֹלָמִים.</b> שֶׁמִּשֶּׁנִּבְחֲרָה לֹא שָׁרְתָה שְׁכִינָה בְּמָקוֹם אַחֵר וְלֹא הֻתְּרוּ הַבָּמוֹת:
<h3>פסוק ג</h3>
<b>וַיְבָרֶךְ אֶת כָּל קְהַל יִשְׂרָאֵל.</b> בְּרָכָה הָאֲמוּרָה בְּסוֹף הָעִנְיָן (להלן פסוק יד ואילך):
<h3>פסוק ד</h3>
<b>אֲשֶׁר דִּבֶּר בְּפִיו.</b> שֶׁיִּתֵּן לוֹ בֵּן שֶׁיִּבְנֶה לוֹ בַּיִת:
<b>מִלֵּא.</b> קִיֵּם דְּבָרוֹ הַטּוֹב:
<h3>פסוק ה</h3>
<b>מִן הַיּוֹם אֲשֶׁר הוֹצֵאתִי.</b> שֶׁאַף זֶה דִּבַּרְתָּ אֶל אָבִי:
<h3>פסוק ו</h3>
<b>וָאֶבְחַר בִּירוּשָׁלִַם.</b> מוּסָב עַל <b>לֹא בָחַרְתִּי בְעִיר</b>:
<b>וָאֶבְחַר בְּדָוִיד.</b> מוּסָב עַל <b>וְלֹא בָחַרְתִּי בְאִישׁ</b>:
<h3>פסוק ח</h3>
<b>הֱטִיבוֹתָ כִּי הָיָה עִם לְבָבֶךָ.</b> כְּלוֹמַר: גַּם אֲנִי בּוֹחֵר בַּבַּיִת אֲשֶׁר עָלָה בְלִבְּךָ לִבְנוֹתוֹ, לְשַׁכֵּן שְׁמִי שָׁם; כְּמוֹ שֶׁאָמַר לְמַעְלָה (לעיל, ו):
<h3>פסוק יב</h3>
<b>וַיִּפְרֹשׂ כַּפָּיו.</b> הָיָה לוֹ לוֹמַר כָּךְ: וַיִּפְרֹשׂ כַּפָּיו הַשָּׁמַיְמָה וַיֹּאמֶר וְגוֹ׳, אֶלָּא שֶׁמַּפְסִיק בֵּינְתַיִם לְהוֹדִיעַ עַל מָה עָמַד, וְכֵן בִּמְלָכִים (מלכים א ח:כב) ״וַיִּפְרֹשׂ כַּפָּיו הַשָּׁמַיְמָה וַיֹּאמֶר״:
<h3>פסוק יג</h3>
<b>כִּי עָשָׂה שְׁלֹמֹה.</b> מוּסָב עַל <b>נֶגֶד כָּל קְהַל יִשְׂרָאֵל</b>, כְּלוֹמַר: הֵיאַךְ הָיָה גָּבוֹהַּ מִכּוּלָּם לְהַשְׁמִיעַ דְּבָרָיו:
<b>וַיַּעֲמֹד עָלָיו.</b> וְעַתָּה יְכוֹלִין לִרְאוֹתוֹ <b>כָּל יִשְׂרָאֵל</b>. וּמִשּׁוּם שֶׁמַּפְסִיק הָעִנְיָן, צָרִיךְ לוֹמַר כְּבָרִאשׁוֹנָה: <b>נֶגֶד כָּל קְהַל יִשְׂרָאֵל</b> וְכֵן <b>וַיִּפְרֹשׂ כַּפָּיו הַשָּׁמָיְמָה</b>:
<h3>פסוק יד</h3>
<b>אֵין כָּמוֹךָ אֱלֹהִים.</b> מִמָּה שֶׁאַתָּה <b>שׁוֹמֵר הַבְּרִית וְהַחֶסֶד</b>, שֶׁאַתָּה גּוֹזֵר מִן הַשָּׁמַיִם לָתֵת לְאוֹהֲבֶיךָ, אַתָּה מַצְנִיעוֹ וְגוֹנֵז <b>הַבְּרִית וְהַחֶסֶד</b> לְקַיֵּם הַבְטָחָתְךָ <b>בָּאָרֶץ</b>:
<b>הַהוֹלְכִים לְפָנֶיךָ.</b> כְּמוֹ שֶׁהָלַךְ דָּוִד אָבִי; וְזֶה <b>אֲשֶׁר שָׁמַרְתָּ לְעַבְדְּךָ דָוִד</b> – בִּלְשׁוֹן אֲמָנַת הַבְטָחָה:
<h3>פסוק יח</h3>
<b>כִּי הַאֻמְנָם יֵשֵׁב אֱלֹהִים אֶת הָאָדָם עַל הָאָרֶץ.</b> לְשׁוֹן תְּמִיהָּ: וְכִי אֶפְשָׁר שֶׁיַּאֲמִין אָדָם שֶׁיֵּשֵׁב אֱלֹהִים עַל הָאָרֶץ! <b>כִּי שָׁמַיִם וּשְׁמֵי הַשָּׁמַיִם וְגוֹ׳</b>, אֶלָּא מֵחֲמַת חֶסֶד שֶׁגָּמַלְתָּ לְדָוִד אָבִי, צִמְצַמְתָּ שְׁכִינָתְךָ:
<b>אַף כִּי הַבַּיִת הַזֶּה אֲשֶׁר בָּנִיתִי.</b> וְלָמָּה בְּנִיתִיו? לְהִתְפַּלֵּל לִפְנֵי הָאֱלֹהִים וְלִפְנוֹת הוּא אֶל תְּפִלָּתֵינוּ:
<h3>פסוק יט</h3>
<b>לִשְׁמֹעַ אֶל הָרִנָּה.</b> זוֹ צְעָקָה, כְּמוֹ ״וַתַּעֲבֹר הָרִנָּה בַּמַּחֲנֶה״ (מלכים א כב:לו). וְעַל כָּרְחֲךָ: עַל צַעֲקָתָם שֶׁל כָּל אָדָם שֶׁהוּא נָס מִפְּנֵי צָרָתוֹ, אַל יִתְפַּלֵּל אֶלָּא בִּצְעָקָתוֹ בְּסֵתֶר. כָּךְ חִבּוּר הַמִּקְרָאוֹת, וְסוֹף הָעִנְיָן מוֹכִיחַ, שֶׁאָמַר: <b>וְאַתָּה תִּשְׁמַע מִמְּקוֹם שִׁבְתְּךָ</b> – לָמַדְתָּ שֶׁלֹּא בְּנָאוֹ אֶלָּא לְדַעַת כֵּן, לְהוֹרִיד בּוֹ שְׁכִינָה, כְּדֵי שֶׁיֵּשֵׁב עַל הָאָרֶץ לִשְׁמֹעַ מִמְּכוֹן שִׁבְתְּךָ אֶל הַתְּפִלּוֹת שֶׁיִּתְפַּלְּלוּ בּוֹ:
<h3>פסוק כ</h3>
<b>לִהְיוֹת עֵינֶיךָ פְתֻחוֹת.</b> בְּכָל עֵת אֲשֶׁר יִתְפַּלְלוּ אֵלֶיךָ:
<h3>פסוק כב</h3>
<b>אִם יֶחֱטָא אִישׁ.</b> מִקְרָא זֶה עַל כָּל יִשְׂרָאֵל הַמְחַיֵּב חֲבֵרוֹ שְׁבוּעָה: אִם בֶּאֱמֶת הוּא מַשְׁבִּיעוֹ, וְהַנִּשְׁבָּע נִשְׁבָּע לַשֶּׁקֶר, <b>אַתָּה תִשְׁמַע הַשָּׁמַיִם</b>, וְאִם הַדִּין עִם הַנִּשְׁבָּע, שֶׁבַּעַל הַדִּין מַזְקִיקוֹ עַל שְׁבוּעָה שֶׁל חִנָּם, אַף הַמַּשְׁבִּיעוֹ קָרוּי רָשָׁע:
<h3>פסוק כג</h3>
<b>וּלְהַצְדִּיק צַדִּיק.</b> שֶׁלֹּא לְעָנְשׁוֹ עַל הַשְּׁבוּעָה, שֶׁהֲרֵי בֶּאֱמֶת הוּא נִשְׁבַּע. וְתוֹסֶפְתָּא דְּסוֹטָה מְפָרֵשׁ (תוספתא סוטה א:ג): אֶת אֲשֶׁר יֶחֱטָא – בּוֹעֵל אֵשֶׁת אִישׁ; <b>וְנָשָׂא בוֹ אָלָה</b> – וִיחַיֵּב בּוֹ אָלָה, כְּשֵׁם שֶׁהַמַּיִם בּוֹדְקִים אוֹתָהּ כָּךְ הַמַּיִם בּוֹדְקִין אוֹתוֹ; <b>לִפְנֵי מִזְבְּחֶךָ</b> – כְּדִכְתִיב ״וְהֶעֱמִיד הַכֹּהֵן אֶת הָאִשָּׁה״ (במדבר ה:יח):
<b>לָתֵת דַּרְכּוֹ בְּרֹאשׁוֹ.</b> כְּדִכְתִיב ״וְצָבְתָה בִטְנָהּ״ (במדבר ה:כז):
<b>וּלְהַצְדִּיק צַדִּיק.</b> דִּכְתִיב ״וְנִקְּתָה וְנִזְרְעָה זָרַע״ (במדבר ה:כח):
<h3>פסוק כד</h3>
<b>וְאִם יִנָּגֵף עַמְּךָ.</b> וְלֹא מִפְּנֵי שֶׁיָּדְךָ קְצָרָה מִלְּהוֹשִׁיעַ, אֶלָּא דָּבָר זֶה גּוֹרֵם: <b>כִּי יֶחֶטְאוּ לָךְ</b>:
<b>וְשָׁבוּ וְהוֹדוּ אֶת שְׁמֶךָ.</b> פִּתְרוֹן: וְהִתְוַדּוּ אֶת עֲוֹנָם (ויקרא כו:מ), וְהָאַחֲרוֹן מוֹכִיחַ: <b>וְהוֹדוּ אֶת שְׁמֶךָ וּמֵחַטָּאתָם יְשׁוּבוּן כִּי תַעֲנֵם</b>:
<h3>פסוק כה</h3>
<b>וְהַשִׁיבוֹתָם.</b> וְהָשֵׁב אוֹתָם <b>אֶל הָאֲדָמָה</b>; כִּי כְּשֶׁנּוֹפְלִים וְנִגָּפִים לִפְנֵי אוֹיְבֵיהֶם, תּוֹפְשִׂים מַה שֶּׁיְּכוֹלִים וּמְבִיאִים אוֹתָם בְּשִׁבְיָה אֶל אֶרֶץ אַחֶרֶת:
<h3>פסוק כו</h3>
<b>בְּהֵעָצֵר הַשָּׁמַיִם.</b> כְּדִכְתִיב ״וְעָצַר אֶת הַשָּׁמַיִם וְלֹא יִהְיֶה מָטָר״ (דברים יא:יז):
<h3>פסוק כז</h3>
<b>כִּי תוֹרֵם אֶל הַדֶּרֶךְ.</b> כְּמוֹ שֶׁעָשִׂיתָ כְּשֶׁהָיָה רָעָב בִּימֵי דָוִד שָׁלֹשׁ שָׁנִים (שמואל ב כא:א), וְהוֹרֵיתָ וְאָמַרְתָּ לָהֶם: ״אֶל שָׁאוּל וְאֶל בֵּית הַדָּמִים״ (שמואל ב כא:ב), כְּמוֹ כֵן תּוֹרֵם אֵיזֶה חֵטְא גּוֹרֵם לָהֶם עַל מָה נֶעֶצְרוּ הַשָּׁמַיִם:
<h3>פסוק כח</h3>
<b>כָּל נֶגַע.</b> פִּתְרוֹן: הֲרֵי זָכַרְתִּי לְךָ דֶּבֶר, <b>שִׁדָּפוֹן וְיֵרָקוֹן</b>, נְגִיפָה, אַף בַּעֲצִירַת גְּשָׁמִים, וּמָה עוֹד לְהַרְבּוֹת? אֶלָּא <b>כָּל נֶגַע וְכָל מַחֲלָה כִּי יִהְיֶה</b> וְהִתְפַּלֵּל:
<h3>פסוק כט</h3>
<b>וּפָרַשׂ כַּפָּיו אֶל הַבַּיִת הַזֶּה.</b> וְזֶה שֶׁאָמַר: <b>כָּל תְּפִלָּה</b> וְ<b>כָל תְּחִנָּה</b> שֶׁיִּתְפַּלֵּל וְיִתְחַנֵּן עַל זֹאת מִכָּל אֶחָד הַדְּבָרִים הָאֵלֶּה:
<b>אֲשֶׁר יֵדְעוּ אִישׁ נִגְעוֹ.</b> כְּלוֹמַר: אִם יִתְפַּלֵּל עַל נִגְעוֹ וְעַל <b>מַכְאֹבוֹ</b> לַהֲסִירוֹ מִמֶּנּוּ:
<h3>פסוק ל</h3>
<b>וְסָלַחְתָּ וְנָתַתָּה לָאִישׁ כְּכָל דְּרָכָיו וְגוֹ׳.</b> לָרָשָׁע כְּרִשְׁעָתוֹ וְלַצַּדִּיק כְּצִדְקָתוֹ (דברים ז:י); שֶׁאִם לֹא יְשַׁלֵּם לָרָשָׁע כְּפִי רוֹעַ מַעַלְלֵיו, יַטִּיחַ דְּבָרִים כְּלַפֵּי מַעְלָה וְיֹאמַר: ״אֵין אֱלֹהִים״ (תהלים יד:א) (אָז) יוֹדֵעַ לְבָבוֹ וְיִהְיֶה חִלּוּל הַשֵּׁם; כְּמוֹ כֵן תַּעֲשֶׂה לַצַּדִּיק כְּצִדְקָתוֹ, שֶׁתַּעֲשֶׂה לוֹ כְּשֶׁיִּתְפַּלֵּל לְפָנֶיךָ:
<h3>פסוק לא</h3>
<b>לְמַעַן יִירָאוּךָ.</b> וְיָשׁוּב הָרָשָׁע מִדַּרְכּוֹ, וּלְכָךְ אֲנִי מִתְפַּלֵּל לָתֵת לוֹ לָאִישׁ ״כִּדְרָכָיו״ (ירמיה לב:יט):
<h3>פסוק לג</h3>
<b>וְעָשִׂיתָ כְּכֹל אֲשֶׁר יִקְרָא אֵלֶיךָ הַנָּכְרִי.</b> בְּיִשְׂרָאֵל אֲנִי מִתְפַּלֵּל לָתֵת לוֹ כִּדְרָכָיו (לעיל, ל), אֲבָל לְעוֹבֵד גִּלּוּלִים: כְּכֹל אֲשֶׁר יִקְרָא לְךָ. לְפִי שֶׁיִּשְׂרָאֵל מַכִּירִין בְּהַקָּדוֹשׁ בָּרוּךְ הוּא וְיוֹדְעִין שֶׁהַיְּכֹלֶת בְּיָדוֹ לַעֲשׂוֹת, אִם אֵין תְּפִלָּתוֹ נִשְׁמַעַת, תּוֹלֶה בְּעַצְמוֹ בַּחֲטָאָיו וּמְפַשְׁפֵּשׁ בְּמַעֲשָׂיו, אֲבָל הָעוֹבֵד גִּלּוּלִים קוֹרֵא תִּגָּר וְאוֹמֵר: שָׁמַעְתִּי שִׁמְעוֹ בְּכָל הָעוֹלָם, וְנִתְיַגַּעְתִּי בַּדְּרָכִים הַרְבֵּה עַד שֶׁבָּאתִי וְהִתְפַּלַּלְתִּי בַּמָּקוֹם הַזֶּה, וְלֹא מָצָאתִי בּוֹ מַמָּשׁ כִּשְׁאָר אֱלָהוּת; לְפִיכָךְ: וְעָשִׂיתָ כְּכֹל אֲשֶׁר יִקְרָא אֵלֶיךָ הַנָּכְרִי:
<h3>פסוק לד</h3>
<b>דֶּרֶךְ הָעִיר.</b> פְּנֵיהֶם לְצַד יְרוּשָׁלַיִם:
<h3>פסוק לה</h3>
<b>וְעָשִׂיתָ מִשְׁפָּטָם.</b> נִקְמָתָם בְּאוֹיְבֵיהֶם. עִנְיָן אַחֵר: צָרְכֵיהֶם; דֻּגְמָא: ״לַעֲשׂוֹת מִשְׁפַּט עַבְדּוֹ״ (מלכים א ח:נט):
<h3>פסוק לח</h3>
<b>אֲשֶׁר בָּנִיתִי לִשְׁמֶךָ.</b> פִּתְרוֹן: הַ<b>בַּיִת</b> הַזֶּה אֲשֶׁר בָּנִיתִי כְּדֵי לְגַדֵּל שְׁמֶךָ, כִּי אָז, כְּשֶׁתְּקַבֵּל תְּפִלָּתָם, אָז יִתְפַּלְּלוּ לְךָ בַּבַּיִת הַזֶּה אוֹ בְּכָל מָקוֹם שֶׁהֵם וְיִפְנוּ לְבֵיתְךָ זֶה:
<h3>פסוק לט</h3>
<b>וְשָׁמַעְתָּ תְּפִלָּתָם.</b> וְעַל זֶה יִתְגַּדֵּל שִׁמְךָ בָּעוֹלָם:
<h3>פסוק מא</h3>
<b>וְעַתָּה קוּמָה ה׳.</b> שֶׁלֹּא לְהִטַּלְטֵל כַּאֲשֶׁר עַד עַתָּה: מִשִּׁילֹה לְנוֹב וּמִנּוֹב לְגִבְעוֹן:
<b>אַתָּה וַאֲרוֹן עֻזֶּךָ.</b> שֶׁלֹּא יִטַּלְטֵל עוֹד מֵעַתָּה:
<b>עֻזֶּךָ.</b> עַל שֵׁם כֵּן קָרוּי עֻזֶּךָ, עַל שֶׁעָשָׂה נִפְלְאוֹתָיו וַעֲזוּזוֹת בַּפְּלִשְׁתִּים; וְכֵן כְּתִיב בְּ״הוֹדוּ לַה׳״ (דברי הימים א טז:ח): ״דִּרְשׁוּ ה׳ וְעֻזּוֹ״ (דברי הימים א טז:יא). וְעוֹד אָמְרוּ רַבּוֹתֵינוּ בְּמַסֶּכֶת עֲבוֹדַת כּוֹכָבִים (עבודה זרה כד:): ״וַיִּשַּׁרְנָה הַפָּרוֹת״ (שמואל א ו:יב) – מָה שִׁירָה אָמְרוּ? ״הוֹשִׁיעָה לּוֹ יְמִינוֹ וּזְרוֹעַ קָדְשׁוֹ״ (תהלים צח:א):
<b>יִלְבְּשׁוּ תְשׁוּעָה.</b> מֵחֲמַת שֶׁלֹּא יִטַּלְטְלוּ מִמָּקוֹם לְמָקוֹם; כְּמוֹ ״וְהָיָה צֶדֶק אֵזוֹר מָתְנָיו״ (ישעיהו יא:ה):
<b>וַחֲסִידֶיךָ יִשְׂמְחוּ בַטּוֹב.</b> בְּרוֹב טוֹבוֹת וּמַעַשְׂרוֹת הַנִּתָּן לַלְוִיִּם בִּשְׂכַר שֶׁשּׁוֹמְרִין אֶת הָאָרוֹן וּמְשׁוֹרְרִים לְפָנָיו:
<h3>פסוק מב</h3>
<b>אַל תָּשֵׁב פְּנֵי מְשִׁיחֶךָ.</b> מִלַּעֲשׂוֹת טוֹבָה עִמָּדִי; וְאִם לֹא לְמַעֲנִי, עֲשֵׂה לְמַעַנְךָ:
<h2>פרק ז</h2>
<h3>פסוק ו</h3>
<b>וְהַכֹּהֲנִים עַל מִשְׁמְרוֹתָם.</b> כַּאֲשֶׁר חִלְּקָן דָּוִד לְעֶשְׂרִים וְאַרְבָּעָה מִשְׁמָרוֹת (דברי הימים א כד:א-יט), לְשָׁרֵת כָּל מִשְׁמָרָה וּמִשְׁמָרָה שָׁבוּעַ שֶׁלָּהּ, וְהַלְוִיִּם כְּמוֹ כֵן עַל עֶשְׂרִים וְאַרְבָּעָה מִשְׁמָרוֹת שֶׁלָּהֶם (דברי הימים א כה:א-לא):
<b>לְהוֹדוֹת.</b> בִּכְלֵי שִׁיר, שֶׁהָיוּ אוֹמְרִים: ״הוֹדוּ לַה׳ כִּי טוֹב״ (דברי הימים א טז:לד), <b>כִּי לְעוֹלָם חַסְדּוֹ</b>:
<b>בְּהַלֵּל דָּוִיד.</b> הַכְּלִי שִׁיר שֶׁהָיוּ אוֹמְרִין בּוֹ הַלֵּל שֶׁל דָּוִד, וְהַהוֹדָיוֹת <b>בְּיָדָם</b> שֶׁל לְוִיִּם:
<b>וְהַכֹּהֲנִים.</b> מַחְצְרִים נֶגְדָּם, שֶׁעֲלֵיהֶם לְשׁוֹרֵר בַּחֲצוֹצְרוֹת, שֶׁנֶּאֱמַר ״וּבְנֵי אַהֲרֹן הַכֹּהֲנִים יִתְקָעוּ וְגוֹ׳״ (במדבר י:ח):
<h3>פסוק ז</h3>
<b>וַיְקַדֵּשׁ שְׁלֹמֹה אֶת תּוֹךְ הֶחָצֵר.</b> רַבּוֹתֵינוּ חוֹלְקִין בְּדָבָר זֶה (זבחים נט.-ס.); רַבִּי יְהוּדָה אוֹמֵר: קִדֵּשׁ אֶת רִצְפַּת הָעֲזָרָה בִּקְדֻשַּׁת מִזְבֵּחַ, לְהַקְטִיר עַל הָרִצְפָּה, ״כִּי מִזְבַּח הַנְּחֹשֶׁת... קָטָן מֵהָכִיל״ (מלכים א ח:סד), שֶׁרַבּוּ קָרְבָּנוֹת לְהָבִיא; אָמַר לוֹ רַבִּי יוֹסֵי: וַהֲלֹא כְּבָר נֶאֱמַר (מלכים א ג:ד) ״אֶלֶף עֹלוֹת יַעֲלֶה שְׁלֹמֹה עַל״ מִזְבֵּחַ שֶׁעָשָׂה מֹשֶׁה, וּכְשֶׁאַתָּה מַגִּיעַ לְחֶשְׁבּוֹן אַמּוֹת וּמִנְיַן עוֹלוֹת, תִּמְצָא שֶׁזֶּה שֶׁל אֲבָנִים גָּדוֹל מִשֶּׁל מֹשֶׁה, שֶׁהַמִּזְבֵּחַ שֶׁל מֹשֶׁה מְקוֹם מַעֲרַכְתּוֹ אַמָּה עַל אַמָּה וְשֶׁל שְׁלֹמֹה מְקוֹם מַעֲרַכְתּוֹ עֶשְׂרִים וְאַרְבַּע עַל עֶשְׂרִים וְאַרְבַּע – הֲרֵי שֶׁל שְׁלֹמֹה חֲמֵשׁ מֵאוֹת וְשִׁבְעִים וְשֵׁשׁ כְּשֶׁל מֹשֶׁה! אִם כֵּן מַה הוּא קִדֵּשׁ הַמֶּלֶךְ אֶת תּוֹךְ הֶחָצֵר? שֶׁקָּבַע בּוֹ מִזְבֵּחַ שֶׁל אֲבָנִים מְחֻבָּר בָּרִצְפָּה:
<b>לֹא יָכוֹל לְהָכִיל.</b> בְּשֶׁל מֹשֶׁה הוּא אוֹמֵר, כְּאָדָם הָאוֹמֵר: נַנָּס פְּלוֹנִי וּפָסוּל לַעֲבוֹדָה:
<h3>פסוק ח</h3>
<b>מִלְּבוֹא חֲמָת.</b> שֶׁהוּא בַּצָּפוֹן שֶׁל אֶרֶץ יִשְׂרָאֵל:
<b>עַד נַחַל מִצְרַיִם.</b> שֶׁהִיא כְּנֶגְדּוֹ, כְּמְפֹרָשׁ בְּאֵלֶּה מַסְעֵי (במדבר לד:ג-ה; ז-ט):
<h3>פסוק י</h3>
<b>וּבְיוֹם עֶשְׂרִים וּשְׁלֹשָׁה לַחֹדֶשׁ הַשְּׁבִיעִי שִׁלַּח אֶת הָעָם.</b> שֶׁהוּא תְּשִׁיעִי לַחֲנֻכַּת הַבַּיִת; וּבִמְלָכִים (מלכים א ח:סו) כָּתוּב ״וּבְיוֹם הַשְּׁמִינִי״, שֶׁהוּא עֶשְׂרִים וּשְׁנַיִם לַחֹדֶשׁ! פִּתְרוֹן: בְּיוֹם שְׁמִינִי נָתַן לָהֶם רְשׁוּת לֵילֵךְ לְאַחַר הֶחָג, וּלְמָחָר כְּשֶׁיָּצָא הֶחָג אָז הָלְכוּ כֻּלָּם יַחַד. עִנְיָן אַחֵר: בְּיוֹם שְׁמִינִי נָתַן לָהֶם רְשׁוּת וְשִׁלַּח אוֹתָם הַיּוֹשְׁבִים בְּתוֹךְ תְּחוּם שַׁבָּת, וְכָל מִי שֶׁיִּרְצֶה לִיסַע וְלֵילֵךְ בְּאוֹתוֹ הַיּוֹם בְּאוֹתוֹ הַתְּחוּם, וּלְמָחָר שִׁלַּח כָּל הָעָם כֻּלּוֹ. וּבִבְרֵאשִׁית רַבָּה (בראשית רבה לה:ג) מְפָרֵשׁ: נָטְלוּ רְשׁוּת מִמֶּנּוּ וְהִמְתִּינוּ עוֹד שָׁם יוֹם אֶחָד, וְחָזְרוּ וְנָטְלוּ רְשׁוּת עוֹד לְמָחָר פַּעַם שְׁנִיָּה, לְכָךְ נֶאֱמַר: <b>בְּיוֹם עֶשְׂרִים וּשְׁלֹשָׁה בַּחֹדֶשׁ</b>:
<b>שְׂמֵחִים וְטוֹבֵי לֵב וְגוֹ׳.</b> לְדָוִיד וְלִשְׁלֹמֹה כִּי מַה שֶׁדִּבֵּר בְּפִיו ״בְּנָךְ שְׁלֹמֹה הוּא יִבְנֶה בַיִת לִשְׁמִי״ (דברי הימים א כח: ג, ו) מִלֵּא בְּיָדוֹ, שֶׁנָּתַן לוֹ בֵּן יוֹשֵׁב עַל כִּסְאוֹ שֶׁבָּנָה הַבַּיִת לְשֵׁם ה׳. וּבִבְרֵאשִׁית רַבָּה (בראשית רבה לה:ג) מְפָרֵשׁ: אָמַר רַבִּי לֵוִי כְּתִיב <b>כִּי חֲנֻכַּת וְגוֹ׳ שְׂמֵחִים</b> מוּסָב עַל אֲשֶׁר אָמַר ה׳ לְדָוִד, שֶׁקִּיֵּם מַה שֶׁנָּדַר לִשְׁלֹמֹה שֶׁבָּחַר בּוֹ מִכָּל אֶחָיו כִּי חָכָם הוּא:
<b>וְלִיִשְׂרָאֵל עַמּוֹ.</b> כְּדִכְתִיב בִּמְלָכִים ״לֹא נָפַל דָּבָר אֶחָד וְגוֹ׳״ (מלכים א ח:נו). עִנְיָן אַחֵר: <b>וְלִיִשְׂרָאֵל עַמּוֹ</b> – שֶׁהָיָה לָהֶם מוֹשֵׁל, שֶׁהָיוּ יוֹשְׁבִין בְּבִטָּחוֹן וּבְהַשְׁקֵט, כְּדִכְתִיב ״וַיֵּשֶׁב יְהוּדָה וְיִשְׂרָאֵל וְגוֹ׳״ (מלכים א ה:ה):
<h3>פסוק יב</h3>
<b>וַיֵּרָא ה׳ אֶל שְׁלֹמֹה בַּלָּיְלָה.</b> בְּחֶזְיוֹן לָיְלָה:
<b>שָׁמַעְתִּי אֶת תְּפִלָּתֶךָ.</b> בְּלָשׁוֹן שֶׁאָמַר שְׁלֹמֹה: ״וְשָׁמַעְתָּ״ (דברי הימים ב ו:לט), הֵשִׁיב הַקָּדוֹשׁ בָּרוּךְ הוּא: שָׁמַעְתִּי תְּפִלָּתֶךָ; הוּא הִתְפַּלֵּל: ״בְּהֵעָצֵר הַשָּׁמַיִם״ (דברי הימים ב ו:כו), הֵשִׁיב הַקָּדוֹשׁ בָּרוּךְ הוּא: <b>הֵן אֶעֱצֹר</b>, הוּא הִתְפַּלֵּל ״רָעָב״ וְ״אַרְבֶּה״ (דברי הימים ב ו:כח), וְהַקָּדוֹשׁ בָּרוּךְ הוּא מְשִׁיבוֹ: <b>וְהֵן אֲצַוֶּה עַל חָגָב</b>, הוּא הִתְפַּלֵּל עַל ״דֶּבֶר״ (דברי הימים ב ו:כח), וְהַקָּדוֹשׁ בָּרוּךְ הוּא מְשִׁיבוֹ: <b>וְאִם אֲשַׁלַּח דֶּבֶר בְּעַמִּי</b>:
<b>וְיִכָּנְעוּ עַמִּי.</b> בְּמַה שֶׁיִּתְפַּלְלוּ וִיבַקְשׁוּ פָנַי וְיָשׁוּבוּ מִדַּרְכֵיהֶם הָרָעִים. הֲרֵי שָׁלֹשׁ כְּנֶגֶד שָׁלֹשׁ:
<h3>פסוק יג</h3>
<b>הֵן אֶעֱצֹר וְהֵן אֲצַוֶּה וְאִם אֲשַׁלַּח.</b> כְּנֶגֶד שָׁלֹשׁ תְּפִלּוֹת; וַאֲנִי אֶשְׁמַע וְאֶסְלַח לְחַטָּאתָם וְאֶרְפָּא אֶת אַרְצָם:
<h3>פסוק טז</h3>
<b>וְהָיוּ עֵינַי וְלִבִּי.</b> תִּרְגֵּם יוֹנָתָן: ״וּתְהֵי שְׁכִינְתִּי שַׁרְיָא בֵּיהּ אִם רְעוּתִי מִתְעַבְּדָא תַּמָּן כָּל יוֹמַיָּא״; וְהָיוּ עֵינַי <b>שָׁם</b>, אִם לִבִּי וְחֶפְצִי שָׁם:
<h3>פסוק כ</h3>
<b>אַשְׁלִיךְ מֵעַל פָּנַי.</b> כַּתְּנַאי שֶׁבֵּינִי וּבֵינֵיכֶם: ״וְאִם לֹא תִשְׁמְעוּ לִי״ (ויקרא כו:יד) – מַה נֶּאֱמַר? ״וַהֲשִׁמּוֹתִי אֶת מִקְדְּשֵׁיכֶם״ (ויקרא כו:לא):
<b>וְאֶתְּנֶנּוּ לְמָשָׁל וְלִשְׁנִינָה.</b> כְּעִנְיָן שֶׁמּוֹשְׁלִים מָשָׁל עַל מִי שֶׁאֵרַע לוֹ דְּבַר פֶּגַע:
<b>וְלִשְׁנִינָה.</b> כְּמוֹ ״וְשִׁנַּנְתָּם לְבָנֶיךָ״ (דברים ו:ז): ״וְתַתְנִינוּן״ (תרגום אונקלוס); לְשׁוֹן סִפּוּר רָעוֹת; וְכֵן תַּרְגּוּם ״וַיְסַפֵּר״ (בראשית כד:סו): ״וְאִשְׁתָּעֵי״ (תרגום אונקלוס); ״וּלְשׁוּעֵי״ (תרגום אונקלוס לדברים כח:לז):
<h3>פסוק כא</h3>
<b>לְכָל עֹבֵר עָלָיו יִשֹּׁם.</b> כְּלוֹמַר: יֶחֱרַב הַבַּיִת, וְאָז כָּל עֹבֵר עָלָיו יִשֹּׁם; כְּמוֹ ״עַל יוֹמוֹ נָשַׁמּוּ אַחֲרוֹנִים״ (איוב יח:כ):
<b>בַּמֶּה עָשָׂה ה׳.</b> כְּמוֹ ״עַל מָה עָשָׂה ה׳״ (דברים כט:כג), וְכֵן כְּתִיב (מלכים א ט:ח):
<h2>פרק ח</h2>
<h3>פסוק א</h3>
<b>וַיְהִי מִקֵּץ עֶשְׂרִים שָׁנָה.</b> פִּתְרוֹן: מִקֵּץ עֶשְׂרִים שָׁנָה שֶׁנִּגְמַר כָּל הַבִּנְיָן שֶׁל <b>בֵּית ה׳</b> שֶׁבַע שָׁנִים <b>וְאֶת בֵּיתוֹ</b> שְׁלֹשׁ עֶשְׂרֵה שָׁנִים, כְּדִכְתִיב בִּמְלָכִים (מלכים א ו:לח – ז:א):
<h3>פסוק ד</h3>
<b>וַיִּבֶן אֶת תַּדְמֹר בַּמִּדְבָּר.</b> וּבִמְלָכִים (מלכים א ט:יח) כְּתִיב ״אֶת תָּמוֹר״ וְ״תַדְמֹר״ קָרִינָן, וְזֶה שֶׁשָּׁנִינוּ בִּיבָמוֹת (טז.) אֵין מְקַבְּלִים גֵּרִים מִן הַתַּרְמוֹדִים. וּבִבְרֵאשִׁית רַבָּה (בראשית רבה נו:יט) בְּפָרָשַׁת עֲקֵידָה מְפָרֵשׁ, שֶׁעָזְרוּ לְשׂוֹנְאֵיהֶם שֶׁל יִשְׂרָאֵל, וּלְפִי שֶׁהֵמִירוּ עַצְמָם וְנִתְחַלְּפוּ לְרָעָה בַּסּוֹף, עַל כֵּן נִכְתַּב בַּמְּלָכִים ״תָּמוֹר״ לְשׁוֹן תְּמוּרָה, שֶׁהָיָה לָהֶם לַעֲשׂוֹת לְיִשְׂרָאֵל חֶסֶד עָשָׂה עִמָּהֶם שְׁלֹמֹה, שֶׁבָּנָה לָהֶם כְּרַךְ תַּדְמֹר. וּמִשּׁוּם שְׁלֹמֹה לֹא נִכְתַּב כָּאן ״תָּמוֹר״ אֶלָּא תַּדְמֹר, כְּלוֹמַר: עִיר חֲשׁוּבָה; הַכֹּל לִכְבוֹד שְׁלֹמֹה, שֶׁאֵין כְּבוֹד שְׁלֹמֹה לוֹמַר כָּאן הָא בָּנָה כְּרַךְ שֶׁמָּרְדוּ בּוֹ וְקִלְקְלוּ בּוֹ; וְעַל כֵּן כָּתַב תַּדְמֹר וְלֹא ״תָּמוֹר״:
<h3>פסוק ה</h3>
<b>עָרֵי מָצוֹר.</b> לְפִי שֶׁהָיוּ עוֹמְדִים עַל הַתְּחוּם, הֻצְרְכוּ חֹזֶק כָּל כָּךְ:
<h3>פסוק ט</h3>
<b>לִמְלַאכְתּוֹ.</b> לִמְלֶאכֶת בִּנְיָנוֹ; לָמָּה? כִּי הַגֵּרִים לִמְלַאכְתּוֹ וְלֹא אַנְשֵׁי יִשְׂרָאֵל, לְפִי <b>כִּי יִשְׂרָאֵל הֵמָּה</b> אַנְשֵׁי חַיִל וְ<b>אַנְשֵׁי מִלְחָמָה וְשָׂרֵי רִכְבּוֹ וּפָרָשָׁיו</b>:
<h3>פסוק י</h3>
<b>חֲמִשִּׁים וּמָאתַיִם.</b> וּבִמְלָכִים ״חֲמִשִּׁים וַחֲמֵשׁ מֵאוֹת״ (מלכים א ט:כג)! אֶלָּא זֶה וָזֶה אֶחָד הוּא, שֶׁמְחַסֵּר לְשָׁם שְׁלֹשׁ מֵאוֹת וְשָׁנָה וּמָנָה אוֹתָם שׁוּב, שֶׁהֲרֵי שָׁם כָּתוּב לְמַעְלָה ״לְבַד מִשָּׂרֵי הַנִּצָּבִים וְגוֹ׳ שְׁלֹשֶׁת אֲלָפִים וּשְׁלֹשׁ מֵאוֹת הָרֹדִים״ (מלכים א ה:ל) וְכָאן כְּתִיב לְעֵיל ״שְׁלֹשֶׁת אֲלָפִים וְשֵׁשׁ מֵאוֹת״ (דברי הימים ב ב:א), נִמְצָא מַה שֶּׁחָסֵר בְּפָסוּק אֶחָד הוֹסִיף בְּפָסוּק אַחֵר. וּמְחַלְּקָם, בִּשְׁבִיל שֶׁהַשְּׁלוֹשׁ מֵאוֹת הַיְּתֵרִים גֵּרִים הָיוּ, וְהָיוּ מְמֻנִּים עַל אוֹתָן שְׁלֹשֶׁת אֲלָפִים וּשְׁלֹשׁ מֵאוֹת הָרוֹדִים עַל שִׁבְעִים אֶלֶף נֹשֵׂא סֵבֶל וּשְׁמוֹנִים אֶלֶף חֹצֵב בָּהָר. וְאֵלּוּ חֲמִשִּׁים וּמָאתַיִם הַנֶּאֱמַר כָּאן – יִשְׂרְאֵלִים הָיוּ, מְמֻנִּים עַל אוֹתָם שְׁלֹשׁ מֵאוֹת גֵּרִים:
<h3>פסוק יא</h3>
<b>הֶעֱלָה שְׁלֹמֹה מֵעִיר דָּוִד.</b> הִיא צִיּוֹן, שֶׁהוֹשִׁיבָהּ בְּעִיר דָּוִד כְּשֶׁלְּקָחָהּ, וְהָיְתָה שָׁם עַד כְּלוֹתוֹ לִבְנוֹת אֶת בֵּיתוֹ:
<b>כִּי קֹדֶשׁ הֵמָּה.</b> כָּל הָעִיר וְכָל הַבָּתִּים:
<b>אֲשֶׁר בָּאָה אֲלֵיהֶם.</b> לְפִי שֶׁבָּאָה אֲלֵיהֶם אֲרוֹן ה׳. <b>בָּאָה</b> – לְשׁוֹן נְקֵבָה, דּוּגְמָא ״וַאֲרוֹן בְּרִית ה׳ נִלְקָחָה״ (שמואל א ד:יז):
<h3>פסוק יב</h3>
<b>עַל מִזְבַּח ה׳.</b> זֶה מִזְבַּח הַנְּחֹשֶׁת שֶׁבָּנָה שְׁלֹמֹה (דברי הימים ב ד:א; ז:ז), וְיֵשׁ מְפָרְשִׁים: מִזְבַּח הַנְּחֹשֶׁת שֶׁעָשָׂה שְׁלֹמֹה תַּחַת מִזְבַּח הַנְּחֹשֶׁת שֶׁבָּנָה מֹשֶׁה (שמות לח:ל; לט:לט). וְתֵימַהּ בַּדָּבָר, שֶׁהֲרֵי כְּתִיב: ״וְאֶת עֹלַת כָּל עַם וְכָל דַּם עוֹלָה וְגוֹ׳ יִהְיֶה לְבַקֵּר״ (מלכים ב טז:טו), כְּלוֹמַר: מִזְבַּח הַנְּחֹשֶׁת שֶׁהָיָה שָׁם קֹדֶם לָכֵן יִהְיֶה לִי לְבַקֵּר; מִכְּלָל שֶׁהַמִּזְבֵּחַ הָיָה שֶׁל נְחֹשֶׁת:
<h3>פסוק טז</h3>
<b>עַד הַיּוֹם מוּסַד בֵּית.</b> מִיּוֹם הִוָּסְדוֹ עַד כְּלוֹתוֹ:
<h2>פרק ט</h2>
<h3>פסוק א</h3>
<b>לְנַסּוֹת אֶת שְׁלֹמֹה.</b> אִם אֱמֶת מַה שֶּׁשָּׁמְעָה מֵחָכְמָתוֹ, וּבָאָה לְנַסּוֹתוֹ:
<b>בְּחִידוֹת.</b> כְּמוֹ ״אָחוּדָה נָּא לָכֶם חִידָה״ דְּשִׁמְשׁוֹן (שופטים יד:יב):
<h3>פסוק ב</h3>
<b>וְלֹא נֶעְלַם דָּבָר.</b> כֵּיוָן שֶׁרָאֲתָה שֶׁהִגִּיד לָהּ הַכֹּל, לֹא נֶעְלַם דָּבָר מִמַּה שֶּׁשָׁאֲלָה <b>אֲשֶׁר הִגִּיד לָהּ</b>, אָז הוֹדְתָה עַל הַשְּׁמוּעָה כִּי אֱמֶת שָׁמְעָה. וּבְתַרְגּוּם מְגִלַּת אֶסְתֵּר (תרגום שני א:ב) שָׁם כְּתוּבִים קְצָת מִן הַחִידוֹת אֲשֶׁר שְׁאָלַתּוֹ:
<h3>פסוק ד</h3>
<b>וּמַאֲכַל שֻׁלְחָנוֹ.</b> בַּרְבּוּרִים וּמִינֵי מַעֲדַנִּים הָעוֹלִים עַל שֻׁלְחָנוֹ לָרֹב (מלכים א ה:ג):
<b>וּמוֹשַׁב עֲבָדָיו.</b> שֶׁכָּל אֶחָד וְאֶחָד הָיָה מַכִּיר אֶת מְקוֹמוֹ כְּשֶׁהָיוּ יוֹשְׁבִים עַל הַשֻּׁלְחָן. וְרוֹאֵי פְנֵי הַמֶּלֶךְ תָּדִיר – לֹא הָיָה אֶחָד רַשַּׁאי לֵישֵׁב בִּמְקוֹם חֲבֵירוֹ כָּל יְמֵי חַיָּיו:
<b>וּמַעֲמַד מְשָׁרְתָיו.</b> כָּל אֶחָד וְאֶחָד הָיָה מַחֲזִיק בְּמַעֲמָד שֶׁלּוֹ וּבְשֵׁירוּת שֶׁלּוֹ, וְלֹא הָיָה מְשַׁנֶּה לְמָחָר:
<b>וּמַלְבּוּשֵׁיהֶם.</b> לֹא כְּמַלְבּוּשֵׁיהֶם שֶׁהֵם לְבוּשִׁים הַיּוֹם לוֹבְשִׁים לְמָחָר:
<b>וּמַשְׁקָיו.</b> רוֹב מַשְׁקָיו:
<b>וַעֲלִיָּתוֹ.</b> מְסִלּוֹת עֲלִיּוֹתָיו אֲשֶׁר יַעֲלֶה עֲלֵיהֶם מִבֵּיתוֹ לְבֵית ה׳:
<b>וְלֹא הָיָה עוֹד בָּהּ רוּחַ.</b> שֶׁהָיְתָה סְבוּרָה שֶׁאֵין חָכְמָה בְּכָל הַמַּלְכִיּוֹת כִּי אִם בְּאַרְצָהּ וּכְמוֹ חֲכָמֶיהָ; כִּי אַרְצָהּ בַּמִּזְרָח, וּלְפִיכָךְ הֵם חֲכָמִים בְּיוֹתֵר, לְפִי שֶׁמִּסְתַּכְּלִין בַּמַּזָּלוֹת; כִּדְאִיתָא בְּפֶרֶק קַמָּא דְּרֹאשׁ הַשָּׁנָה (ראש השנה כ:): לְדִידַן מְכַסֵּי סִיהֲרָא שְׁמוֹנֶה עֶשְׂרֵה שָׁעוֹת דְּאֶרֶץ יִשְׂרָאֵל בְּמַעֲרַב בָּבֶל. וְזֶהוּ שֶׁכָּתוּב ״וַתֵּרֶב חָכְמַת שְׁלֹמֹה מִכָּל חָכְמַת בְּנֵי קֶדֶם״ (מלכים א ה:י) – שֶׁהֵם הָיוּ בַּמִּזְרָח כְּדִכְתִיב ״וַיְהִי בְּנָסְעָם מִקֶּדֶם״ (בראשית יא:ב), ״וּמִכָּל חָכְמַת מִצְרַיִם״ (מלכים א ה:י) שֶׁהָיוּ מְכַשְּׁפִים, חַרְטֻמִּים וְאַשָּׁפִים; וְחָכָם הָיָה בְּטַיִּיר. כָּךְ כְּתִיב בִּפְסִיקְתָּא. טַיִּיר הוּא לְשׁוֹן עֲרָבִי; וּבְוַיִּקְרָא רַבָּה בְּפֶרֶק בֶּן הַמִּצְרִי; ״כִּי עוֹף הַשָּׁמַיִם יוֹלִיךְ אֶת הַקּוֹל״ (קהלת י:כ) – זֶה עוֹרֵב וְחָכְמַת טוּיאַרִי:
<h3>פסוק ו</h3>
<b>חֲצִי מַרְבִּית.</b> רִבּוּי חָכְמוֹת:
<h3>פסוק י</h3>
<b>עֲצֵי אַלְגּוּמִּים.</b> מְפֹרָשׁ בִּפְסִיקְתָּא (פסיקתא רבתי לג) כָּתוּב אֶחָד אוֹמֵר ״אַלְמֻגִּים״ (מלכים א י:יב) וְכָתוּב אֶחָד אוֹמֵר אַלְגּוּמִּים! אֶלָּא אַלְגּוּמִּים שְׁמָם, וְנִקְרָא ״אַלְמֻגִּים״ לְפִי שֶׁהָיָה מִתְמוֹגֵג וְנִכְפָּף מִתּוֹךְ רְכִיכוּתוֹ. כְּמוֹ כּוֹסוֹת שֶׁהוּא נִכְפָּף מִתּוֹךְ חֲשִׁיבוּתוֹ:
<h3>פסוק יא</h3>
<b>מְסִלּוֹת.</b> מַדְרֵגוֹת; וּבִמְלָכִים (מלכים א י:יב) כְּתִיב ״מִסְעָד״, כְּדֶרֶךְ שֶׁעוֹשִׂין לָעוֹלִין בְּדֶרֶךְ מַעֲלוֹת וּמַדְרֵגוֹת. וְיֵשׁ אוֹמְרִים (ראה רש״י למלכים א י:יב) ״מִסְעָד״ וּמְסִלָּה אֶחָד הֵם:
<b>וְכִנֹּרוֹת וּנְבָלִים לַשָּׁרִים.</b> יֵשׁ אוֹמְרִים לִבְנֵי לֵוִי הַמְשׁוֹרְרִים בִּכְלֵי שִׁיר. וְרַבִּי אֱלִיעֶזֶר זַצַ״ל פֵּירֵשׁ: <b>לַשָּׁרִים</b> הַמְשׁוֹרְרִים לְטַיֵּל לִפְנֵי הַמֶּלֶךְ; דּוּגְמָא ״וַיְהִי שִׁירוֹ חֲמִשָּׁה וָאָלֶף״ (מלכים א ד:לב). הֵם שִׁירוֹת שֶׁל חוֹל שֶׁעָשָׂה לְשׁוֹרֵר לְפָנָיו לְטַיֵּל; וְהוּא שֶׁכָּתוּב ״וַיְקוֹנֵן יִרְמְיָהוּ עַל יֹאשִׁיָּהוּ וַיֹּאמְרוּ כָּל הַשָּׁרִים וְהַשָּׁרוֹת וְגוֹ׳״ (דברי הימים ב לה:כה):
<h3>פסוק יב</h3>
<b>מִלְּבַד אֲשֶׁר הֵבִיאָה.</b> מִשּׁוּם כְּבוֹד מַלְכֵי יְהוּדָה כְּתִיב כָּאן, דְּמַשְׁמַע שֶׁהִיא נָתְנָה לוֹ יוֹתֵר מִמָּה שֶׁנָּתַן לָהּ; וּבִמְלָכִים (מלכים א י:יג) כְּתִיב ״מִלְּבַד אֲשֶׁר נָתַן לָהּ כְּיַד הַמֶּלֶךְ״ – דְּבָרִים הַמְּצוּיִין בְּאֶרֶץ יִשְׂרָאֵל וְאֵינָם מְצוּיִין בִּמְקוֹמָהּ:
<h3>פסוק יד</h3>
<b>לְבַד מֵאַנְשֵׁי הַתָּרִים.</b> שֶׁהָיוּ דּוֹאֲגִים לַעֲבֹר מִמְּדִינָה לִמְּדִינָה וּמִמַּלְכוּת לְמַלְכוּת בְּלֹא תַּיָּר, וְהָיוּ נוֹתְנִים לוֹ שְׂכַר תַּיָּר:
<b>וְהַסּוֹחֲרִים מְבִיאִים.</b> שֶׁהָיוּ מְבִיאִים לוֹ עַל יְדֵי עֲלִילָה, כְּדֵי לִרְאוֹת חָכְמָתוֹ:
<h3>פסוק טו</h3>
<b>מָאתַיִם צִנָּה.</b> צִנָּה מַקֶּפֶת אֶת הָאָדָם מִשָּׁלֹשׁ רוּחוֹתָיו, הוּא שֶׁכָּתוּב ״כַּצִּנָּה רָצוֹן תַּעְטְרֶנּוּ״ (תהלים ה:יג):
<b>זָהָב שָׁחוּט.</b> זָהָב רַךְ וְנוֹחַ לְהֵרָקַע מֵרוֹב חֲשִׁיבוּתוֹ, שֶׁנִּטְוָה כְּחוּט:
<b>שֵׁשׁ מֵאוֹת זָהָב.</b> שֵׁשׁ מֵאוֹת זְהוּבִים, וְהוּא שֵׁשׁ מָנִים, שֶׁהַזָּהָב הוּא הַדִּינָר:
<h3>פסוק טז</h3>
<b>יַעַר הַלְּבָנוֹן.</b> בַּיִת גָּדוֹל בָּנָה שְׁלֹמֹה בִּירוּשָׁלַיִם, כִּדְמוּכַח לְקַמָּן; וְכָל אוֹתָם מָגִינִים לָקַח שִׁישַׁק (מלכים א יד:כה-כו). וּמֵרִבּוּי עֲצֵי הַלְּבָנוֹן הַגְּדוֹלִים עֲשָׂאָן, כְּדִכְתִיב בִּמְלָכִים ״וַיִּבֶן אֶת בֵּית יַעַר הַלְּבָנוֹן עַל אַרְבָּעָה טוּרֵי אֲרָזִים״ (מלכים א ז:ב), וְשָׁם נָתַן אוֹתָם מָגִינִים; וְהוּא שֶׁכָּתוּב ״וַתַּבֵּט בַּיּוֹם הַהוּא אֶל נֶשֶׁק בֵּית הַיָּעַר״ (ישעיהו כב:ח):
<h3>פסוק יז</h3>
<b>כִּסֵּא שֵׁן.</b> שֵׁן שֶׁל פִּיל:
<h3>פסוק יח</h3>
<b>וְשֵׁשׁ מַעֲלוֹת לַכִּסֵּא.</b> מַדְרֵגוֹת לַעֲלוֹת בּוֹ:
<b>וְיָדוֹת מִזֶּה וּמִזֶּה עַל מְקוֹם הַשָּׁבֶת.</b> כְּמִין מַקְלוֹת מִפֵּאָה לְפֵאָה, מִיָּמִין וּמִשְּׂמֹאל, וְלִסְמוֹךְ זְרוֹעוֹתָיו עֲלֵיהֶם:
<h3>פסוק יט</h3>
<b>וּשְׁנֵים אֲרָיוֹת עוֹמְדִים אֵצֶל הַיָּדוֹת.</b> שֶׁל זָהָב. וְכָל צוּרַת הַכִּסֵּא וְצוּרַת הַחַיּוֹת שֶׁבַּכִּסֵּא מְפֹרָשׁ בְּתַרְגּוּם שֶׁל מְגִלַּת אֶסְתֵּר (תרגום שני אסתר א:ב):
<h3>פסוק כא</h3>
<b>שֶׁנְהַבִּים.</b> שֵׁן פִּיל וְפִיל עַצְמוֹ:
<b>וְקוֹפִים.</b> מֵעֶ״ר קַאצֶ״ן:
<b>וְתוּכִּיִּים.</b> טַוָּסִין:
<h3>פסוק כב</h3>
<b>וַיִּגְדַּל הַמֶּלֶךְ שְׁלֹמֹה וגו׳.</b> לְקַיֵּם מַה שֶׁאָמַר לוֹ: ״וְגַם אֲשֶׁר לֹא שָׁאַלְתָּ אֶתֵּן לָךְ גַּם כָּבוֹד״ (מלכים א ג:יג):
<h3>פסוק כג</h3>
<b>וְכָל מַלְכֵי הָאָרֶץ וְגוֹ׳.</b> לְקַיֵּם מַה שֶּׁאָמַר לוֹ: ״הִנֵּה נָתַתִּי לְךָ לֵב חָכָם וְנָבוֹן אֲשֶׁר כָּמוֹךָ לֹא יִהְיֶה״ (מלכים א ג:יב):
<h3>פסוק כד</h3>
<b>וְהֵם מְבִיאִים אִישׁ מִנְחָתוֹ.</b> עַל יְדֵי עֲלִילָה, שֶׁבָּאִים לִשְׁמֹעַ חָכְמָתוֹ; כִּי אֵין כָּבוֹד לָבוֹא לִפְנֵי הַמֶּלֶךְ רֵיקָם, דּוּגְמַת ״וְלֹא יֵרָאֶה אֶת פְּנֵי ה׳ רֵיקָם״ (דברים טז:טז):
<b>נֵשֶׁק.</b> כְּלֵי זַיִן:
<h3>פסוק כה</h3>
<b>וַיַּנִּיחֵם בְּעָרֵי הָרֶכֶב וְעִם הַמֶּלֶךְ בִּירוּשָׁלִָם.</b> מִקְצָתָם, וְעָבַר עַל ״לֹא יַרְבֶּה לּוֹ סוּסִים״ (דברים יז:טז):
<h3>פסוק כט</h3>
<b>עַל דִּבְרֵי נָתָן.</b> ״וַיְהִי בַּלַּיְלָה הַהוּא וַיְהִי דְּבַר ה׳ אֶל נָתָן וְגוֹמֵר״ (שמואל ב ז:ד) עַד ״וַיִּקְרָא שְׁמוֹ יְדִידְיָהּ״ (שמואל ב יב:כה):
<b>וְעַל נְבוּאַת אֲחִיָּה הַשִּׁילוֹנִי.</b> שֶׁקָּרַע מִמֶּנּוּ הַמַּלְכוּת וּנְתָנָהּ לְיָרָבְעָם (מלכים א יא:כט-לט):
<h3>פסוק ל</h3>
<b>עַל כָּל יִשְׂרָאֵל אַרְבָּעִים שָׁנָה.</b> מַה שֶּׁאֵין כֵּן בְּדָוִד, שֶׁבְּחֶבְרוֹן מָלַךְ שֶׁבַע שָׁנִים וּבִירוּשָׁלַיִם שְׁלֹשִׁים וְשָׁלֹשׁ (שמואל ב ה:ה):
<h2>פרק י</h2>
<h3>פסוק א</h3>
<b>כִּי שְׁכֶם בָּאוּ כָל יִשְׂרָאֵל לְהַמְלִיךְ אֹתוֹ.</b> בִּשְׁכֶם שֶׁהוּא מְקוֹם יָרָבְעָם שֶׁבְּחֵלֶק אֶפְרַיִם, ״וְיָרָבְעָם אֶפְרָתִי״ (מלכים א יא:כו). וְכָל זֹאת הָיְתָה סִבָּה מֵאֵת הַקָּדוֹשׁ בָּרוּךְ הוּא לְקַיֵּם דְּבָרוֹ: ״קָרוֹעַ אֶקְרַע הַמַּמְלָכָה״ (מלכים א יא:יא):
<h3>פסוק ב</h3>
<b>וַיְהִי כִּשְׁמֹעַ.</b> פִּתְרוֹן: וַיְהִי כִּשְׁמֹעַ מִקּוֹדֶם לָכֵן שֶׁבָּאוּ לְהַמְלִיכוֹ בִּשְׁכֶם כְּשֶׁ<b>הוּא</b> עוֹדֶנּוּ <b>בְּמִצְרַיִם</b>:
<h3>פסוק ג</h3>
<b>וַיִּשְׁלְחוּ וַיִּקְרְאוּ לוֹ וַיָּבֹא.</b> וְכָל זֶה לְהוֹדִיעֵנוּ רְצוֹנוֹ שֶׁל מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא, שֶׁאֲפִלּוּ יָרָבְעָם עַצְמוֹ בָּא לְהַמְלִיכוֹ לִרְחַבְעָם, וְהֵסֵב הַקָּדוֹשׁ בָּרוּךְ הוּא אַחַר דְּבָרָיו עַד שֶׁמָּלַךְ יָרָבְעָם:
<h3>פסוק ד</h3>
<b>אָבִיךָ הִקְשָׁה אֶת עֻלֵּנוּ.</b> כִּי אִישׁ טוֹרֵחַ בִּמְלָאכָה הָיָה, וְעָלֵינוּ הִטִּיל לְפַרְנֵס פּוֹעֲלָיו וְהַמַּס; כְּדִכְתִיב בִּמְלָכִים ״וַיַּעַל הַמֶּלֶךְ שְׁלֹמֹה מַס וְגוֹמֵר״ (מלכים א ה:כז):
<h3>פסוק ו</h3>
<b>נוֹעָצִים.</b> כְּמוֹ יוֹעֲצִים, וְכֵן יֹאמַר מִן יוֹדְעִים – נוֹדָעִים; אַךְ יוֹעֲצִים – לְהַבָּא, נוֹעָצִים – נִתְיַעֲצִים כְּבָר:
<h3>פסוק י</h3>
<b>קָטָנִּי עָבָה מִמָּתְנֵי אָבִי.</b> אֶצְבַּע קְטַנָּה שֶׁלִּי גְּדוֹלָה מִמָּתְנֵי אָבִי; כְּלוֹמַר: אֲנִי חָזָק מִמֶּנּוּ:
<h3>פסוק יא</h3>
<b>הֶעְמִיס.</b> כְּמוֹ ״וַיַּעֲמֹס אִישׁ עַל חֲמוֹרוֹ״ (בראשית מד:יג):
<b>בָּעֲקְרַבִּים.</b> בְּרִימְ״ן בִּלְשׁוֹן אַשְׁכְּנַ״ז, שֶׁעוֹקְצִין כַּעֲקְרַבִּים:
<h3>פסוק טו</h3>
<b>כִּי הָיְתָה נְסִבָּה לְמַעַן הָקִים ה׳ אֶת דְּבָרוֹ.</b> כְּמוֹ שֶׁמְפֹרָשׁ בִּמְלָכִים (מלכים א יא:לא) לְהָסִיר מִמֶּנּוּ עֲשֶׂרֶת הַשְּׁבָטִים וְלִיתֵּן לְיָרָבְעָם. וְזֶהוּ ״לֹא יָסוּר שֵׁבֶט מִיהוּדָה״ (בראשית מט:י) – לֹא יֵרֵד מִמַּלְכוּתוֹ, ״עַד כִּי יָבֹא שִׁילֹה״ (בראשית מט:י) – פִּתְרוֹן: עַד כִּי יָבֹא יְהוּדָה שִׁילֹה לְהַמְלִיךְ שָׁם רְחַבְעָם, וְשָׁם ״לוֹ יִקְּהַת עַמִּים״ (בראשית מט:י) לְהַמְלִיכוֹ, וְשָׁם נֶחְלְקָה הַמַּלְכוּת וְאָבַד מַלְכוּת שֶׁל עֲשָׂרָה הַשְּׁבָטִים. וְשְׁכֶם עִיר קְטַנָּה סְמוּכָה לְשִׁילֹה, כְּדִכְתִיב ״וְהִנֵּה חַג לַה׳ בְּשִׁילוֹ מִיָּמִים יָמִימָה... בַּמְסִלָּה הָעוֹלָה מִבֵּית אֵל שְׁכֶמָה״ (שופטים כא:יט), וּכְתִיב בְּיִרְמְיָה ״מִשְּׁכֶם״ וּ״מִשִּׁלֹה״ (ירמיה מא:ה). וְלִכְבוֹד מִשְׁכַּן שִׁילֹה נֶאֱסָפִים לִשְׁכֶם, שֶׁהוּא רָאוּי לַאֲסִיפַת בְּנֵי אָדָם וּסְמוּכָה לְשִׁילֹה, וּכְשֶׁנֶּאֱסָפִים בִּשְׁכֶם, אָז ״יָסוּר שֵׁבֶט מִיהוּדָה״ (בראשית מט:י), שֶׁשָּׁם הַמַּלְכוּת נֶחְלְקָה:
<h3>פסוק טז</h3>
<b>לְאֹהָלֶיךָ יִשְׂרָאֵל.</b> מוּסָב עַל <b>מַה לָּנוּ חֵלֶק בְּדָוִיד</b>: מַה לַעֲזֹב אָהֳלֵינוּ וְלֵילֵךְ אַחֲרָיו, לֹא כֵן, אֶלָּא לְכוּ <b>כָּל יִשְׂרָאֵל</b> אִישׁ <b>לְאֹהָלָיו</b>:
<b>עַתָּה רְאֵה בֵיתְךָ דָּוִיד.</b> מוּסָב עַל <b>וְלֹא נַחֲלָה בְּבֶן יִשַׁי</b>, כְּלוֹמַר: אֵין לָנוּ בּוֹ נַחֲלָה אֶלָּא בְּבֵית הַמִּקְדָּשׁ שֶׁבִּירוּשָׁלַיִם, שֶׁאָנוּ זוֹבְחִים בּוֹ וְלִרְאוֹת בּוֹ בְּשָׁלֹשׁ רְגָלִים:
<b>רְאֵה בֵיתְךָ דָּוִד.</b> אֵין אָנוּ צְרִיכִין לוֹ לֵילֵךְ שָׁם, יִהְיֶה לְךָ לְבַדְּךָ (וְכָל זֶה לֹא נִרְאֶה לִי), אֶלָּא רְאֵה בֵיתְךָ דָּוִד, אִי אִפְשָׁנוּ לֹא בְּךָ וְלֹא בְּבֵית הַמִּקְדָּשׁ שֶׁלְּךָ:
<h3>פסוק יח</h3>
<b>הֲדוֹרָם.</b> הוּא ״אֲדוֹנִירָם״ (מלכים א ד:ו) שֶׁבִּימֵי שְׁלֹמֹה גְּדֻלָּתוֹ גְּדוֹלָה, וּבִימֵי רְחַבְעָם נִשְׁפְּלָה גְּדֻלָּתוֹ, עַל כֵּן נִקְרָא הֲדוֹרָם:
<b>וַיִּרְגְּמוּ בוֹ בְנֵי יִשְׂרָאֵל אֶבֶן.</b> וּלְפִי שֶׁרְחַבְעָם לֹא יָדַע הַסִּבָּה וְהַקֶּשֶׁר שֶׁהֵסַבּוּ מִמֶּנּוּ, עַל כֵּן נֶהֱרַג כְּשֶׁשָּׁאַל הַמַּס שֶׁקָּצַב עֲלֵיהֶם שְׁלֹמֹה:
<h3>פסוק יט</h3>
<b>וַיִּפְשְׁעוּ יִשְׂרָאֵל בְּבֵית דָּוִיד.</b> לְשׁוֹן מַרְדּוּת, וְדֻגְמָא: ״בְּיָמָיו פָּשַׁע מוֹאָב וְגוֹ׳״ (מלכים ב א:א), ״אָח נִפְשָׁע מִקִּרְיַת עֹז״ (משלי יח:יט), ״אָז תִּפְשַׁע לִבְנָה״ (דברי הימים ב כא:י):
<h2>פרק יא</h2>
<h3>פסוק א</h3>
<b>וַיַּקְהֵל אֶת בֵּית יְהוּדָה וּבִנְיָמִן.</b> שֶׁהָיוּ בִּתְחוּם יַחַד, וְגַם יְרוּשָׁלַיִם הָיְתָה שֶׁל שְׁנֵיהֶם, וּבֵית הַמִּקְדָּשׁ עַל תְּחוּם שְׁנֵיהֶם בָּנוּי, וּבַגְּבוּלִים בִּיהוֹשֻׁעַ מְפֹרָשׁ הֵיאַךְ הָיָה תְּחוּמָן יַחַד. וְגַם רַבּוֹתֵינוּ אָמְרוּ (יומא יב.): רְצוּעָה יוֹצְאָה מֵחֵלֶק בִּנְיָמִין וְנִכְנֶסֶת בְּחֶלְקוֹ שֶׁל יְהוּדָה וְעָלֶיהָ מִזְבֵּחַ בָּנוּי; לְכָךְ לֹא הָיוּ יְכוֹלִין לְהִפָּרֵד זֶה מִזֶּה, וְגַם כָּתוּב בְּסָמוּךְ:
<h3>פסוק ד</h3>
<b>עִם אֲחֵיכֶם.</b> וַהֲלֹא אֲחֵיכֶם בְּנֵי אִישׁ אֶחָד?
<h3>פסוק ה</h3>
<b>וַיִּבֶן עָרִים לְמָצוֹר.</b> עָרִים קְטַנִּים בָּנָה וְסִבֵּב כָּל סְבִיבוֹתָם מַיִם מִשּׁוּם חֹזֶק, וְזֶה מָצוֹר, כְּדַאֲמְרִינָן ״אֲנִי קַרְתִּי וְשָׁתִיתִי מַיִם וְאַחֲרִיב בְּכַף פְּעָמַי כָּל יְאוֹרֵי מָצוֹר״ (ישעיהו לז:כה); וְעַתָּה הֻצְרַךְ לְכָךְ, כִּי פָּשְׁעוּ בוֹ יִשְׂרָאֵל:
<h3>פסוק יא</h3>
<b>וַיִּתֵּן בָּהֶם נְגִידִים.</b> שָׂרִים וּנְצִיבִים לִשְׁמֹר הֶעָרִים וְהַכְּרַכִּים:
<b>וְאוֹצְרוֹת מַאֲכָל וְשֶׁמֶן וָיָיִן.</b> לְפִי שֶׁיְּהֵא לָהֶם מַאֲכָל מְזֻמָּן אִם יַעֲלוּ בֵּית יִשְׂרָאֵל לְמָצוֹר:
<h3>פסוק יד</h3>
<b>כִּי עָזְבוּ הַלְוִיִּם אֶת מִגְרְשֵׁיהֶם.</b> שֶׁבְּכָל אֶרֶץ עֲשֶׂרֶת הַשְּׁבָטִים:
<b>כִּי הִזְנִיחָם יָרָבְעָם.</b> הִזְנִיחָם מִלַּעֲבֹד וּמִכַּהֵן לַה׳:
<h3>פסוק טו</h3>
<b>כֹּהֲנִים לַבָּמוֹת.</b> כְּלוֹמַר: לָמָּה הִזְנִיחַ יָרָבְעָם הַכֹּהֲנִים וְהַלְוִיִּם? לְפִי שֶׁהֶעֱמִיד כֹּהֲנִים כּוֹמְרִים <b>לַשְּׂעִירִים</b>:
<h3>פסוק טז</h3>
<b>וְאַחֲרֵיהֶם.</b> שֶׁל לְוִיִּם וְכֹהֲנִים:
<h3>פסוק יח</h3>
<b>אֲבִיהַיִל בַּת אֱלִיאָב.</b> כְּמוֹ וַאֲבִיהַיִל. דֻּגְמָא: ״כְּכֶבֶשׂ אַלּוּף״ (ירמיה‏ יא:יט). וְזֶה שֶׁטָּעָה שְׁמוּאֵל הָרוֹאֶה כְּשֶׁהֶעֱבִיר יִשַׁי אֶת אֱלִיאָב לִפְנֵי שְׁמוּאֵל וְאָמַר (שמואל א יז:לא) ״אַךְ נֶגֶד ה׳ מְשִׁיחוֹ״, זֶה שֶׁהַקָּדוֹשׁ בָּרוּךְ הוּא עָתִיד לוֹמַר ״קוּם נָא מְשָׁחֵהוּ כִּי הוּא זֶה״ (שמואל א יז:יב); וְטָעָה בּוֹ שְׁמוּאֵל, שֶׁרָאָה בִּתּוֹ שֶׁל אֱלִיאָב <b>אֵשֶׁת רְחַבְעָם</b> מַלְכָּה. וְעַל זֶה הַדָּבָר נֶעֱנַשׁ שְׁמוּאֵל, כִּי שֶׁשָּׁאַל לוֹ שָׁאוּל: ״אֵיזֶה בֵּית הָרוֹאֶה״ ״וַיֹּאמֶר״ שְׁמוּאֵל ״אָנֹכִי הָרוֹאֶה״ (שמואל א ט:יח-יט), שֶׁלֹּא עָנָהוּ דֶּרֶךְ עֲנָוָה, לוֹמַר: מַה תִּרְצֶה. אָמַר לוֹ הַקָּדוֹשׁ בָּרוּךְ הוּא: חַיֶּיךָ, אַתָּה עָתִיד לִרְאוֹת וְלֹא תֵדַע מַה תִּרְאֶה; כִּי טָעָה בֶּאֱלִיאָב וּבִתּוֹ הַמַּלְכָּה:
<h3>פסוק כב</h3>
<b>לְנָגִיד בְּאֶחָיו.</b> כְּדֵי <b>לְהַמְלִיכוֹ</b>:
<h3>פסוק כג</h3>
<b>וַיִּפְרֹץ.</b> פִּזֵּר <b>בָּנָיו לְכָל אַרְצוֹת יְהוּדָה</b>, דּוּגְמָא: ״וּבֵית אֲבִיהֶם פָּרְצוּ לָרֹב״ (דברי הימים א ד:לח):
<h2>פרק יב</h2>
<h3>פסוק ז</h3>
<b>נִכְנְעוּ לֹא אַשְׁחִיתֵם.</b> דֻּגְמָא לְמַטָּה: ״עוֹדֶנּוּ הָאָרֶץ לְפָנֵינוּ כִּי דָרַשְׁנוּ ה׳ אֱלֹהֵינוּ דָּרַשְׁנוּ וְגוֹ׳״ (דברי הימים ב יד:ו); כֵּן דֶּרֶךְ הַפָּסוּק: כְּשֶׁמַּפְסִיק בֵּנְתַיִם, כּוֹפֵל עוֹד הַתֵּיבָה לְאוֹמְרָהּ; דֻּגְמָא: ״וְהָיָה כִּי תֵלֵךְ עִמָּנוּ וְהָיָה הַטּוֹב וְגוֹ׳״ (במדבר י:לב):
<h3>פסוק ח</h3>
<b>כִּי יִהְיוּ לוֹ לַעֲבָדִים.</b> לְשִׁישַׁק וְלִשְׁאָר עוֹבְדֵי כוֹכָבִים, כַּמְפֹרָשׁ:
<b>וְיֵדְעוּ עֲבוֹדָתִי.</b> כְּשֶׁיָּשׁוּבוּ, לֹא יִהְיֶה עֲלֵיהֶם שׁוּם מוֹשֵׁל מִמַּלְכֵי עוֹבְדֵי כוֹכָבִים, אֲבָל כְּשֶׁתָּשׁוּבוּ מֵאַחֲרֵי תּוֹרָתִי, תֵּדְעוּ <b>עֲבוֹדַת</b> מַלְכֵי <b>הָאֲרָצוֹת</b> וְתַעַבְדוּ לָהֶם:
<h3>פסוק י</h3>
<b>וְהִפְקִיד עַל יַד שָׂרֵי הָרָצִים.</b> לָקַח הַמָּגִנִּים מִבֵּית יַעַר הַלְּבָנוֹן (מלכים א י:יז) וְהִפְקִידָם לְשָׂרֵי הָרָצִים, וְאַחַר כָּךְ הֱשִׁיבָם אֶל ״תָּא הָרָצִים״ (מלכים א יד:כח), חֶדֶר הָרָצִים, כְּלוֹמַר: אֶל מְקוֹמָם. עִנְיָן אַחֵר מִפִּי מוֹרִי: לְפִי שֶׁהָיָה דּוֹאֵג מִמֶּלֶךְ מִצְרַיִם וּמִמֶּלֶךְ יִשְׂרָאֵל, הָיוּ נוֹשְׂאִין אוֹתָן לְפָנָיו:
<h3>פסוק יב</h3>
<b>וּבְהִכָּנְעוֹ שָׁב מִמֶּנּוּ חֲרוֹן אַף ה׳.</b> הָיָה לוֹ לוֹמַר לְמַעְלָה מִיָּד כְּשֶׁאָמַר <b>וַיַּעַל שִׁישַׁק וְגוֹמֵר</b>, אֶלָּא שֶׁהִפְסִיק בֵּנְתַיִם לְצֹרֶךְ <b>וַיַּעַשׂ תַּחְתֵּיהֶם מָגִנֵּי נְחֹשֶׁת</b>:
<h3>פסוק יג</h3>
<b>וַיִּתְחַזֵּק הַמֶּלֶךְ רְחַבְעָם.</b> וּמְפָרֵשׁ לָמָּה, שֶׁהֲרֵי כְּשֶׁהוּמְלַךְ תְּחִלָּה הָיָה <b>בֶן אַרְבָּעִים וְאַחַת</b>, לְפִיכָךְ הָיָה בּוֹ כֹּחַ וְחוֹזֶק לְהִתְחַזֵּק מֵעַצְמוֹ, כִּי הָיָה בֶּן שָׁנָה כְּשֶׁמֵּת דָּוִד, שֶׁהֲרֵי שְׁלֹמֹה מָלַךְ אַרְבָּעִים שָׁנָה (דברי הימים ב ט:ל), וּשְׁלֹמֹה עֲדַיִן לֹא מָלַךְ כְּשֶׁנּוֹלַד רְחַבְעָם, נִמְצָא שֶׁרְחַבְעָם הָיָה <b>בֶן אַרְבָּעִים וְאַחַת</b> כְּשֶׁמָּלַךְ:
<b>הָעִיר אֲשֶׁר בָּחַר ה׳ לָשׂוּם אֶת שְׁמוֹ שָׁם מִכֹּל שִׁבְטֵי יִשְׂרָאֵל.</b> אֶלָּא שֶׁנִּתְקַלְקְלוּ בְּמַעֲשֵׂיהֶם, כְּדִכְתִיב <b>וַיַּעַשׂ הָרָע</b>, כִּי לֹא הֵכִין לִבּוֹ לִדְרוֹשׁ אֶת ה׳, וְגָרְמוּ שֶׁנִּסְתַּלְּקָה שְׁכִינָה מֵהֶם; וּכְאִלּוּ קוֹבֵל וּמְפִיגִין עַל כָּךְ:
<h3>פסוק טו</h3>
<b>בְּדִבְרֵי שְׁמַעְיָה הַנָּבִיא.</b> כָּל נָבִיא וְנָבִיא הָיָה כּוֹתֵב סִפְרוֹ מַה שֶּׁהָיָה מִתְנַבֵּא, וְזֶהוּ שְׁמַעְיָה שֶׁאָמַר לְעֵיל (דברי הימים ב יא:ב); וּלְקַמָּן מוֹכִיחַ: ״וְיֶתֶר דִּבְרֵי אֲבִיָּה וּדְרָכָיו וּדְבָרָיו כְּתוּבִין בְּמִדְרַשׁ הַנָּבִיא עִדּוֹ״ (דברי הימים ב יג:כג) – סִפְרוֹ הָיָה נִקְרָא מִדְרָשׁ:
<h2>פרק יג</h2>
<h3>פסוק ב</h3>
<b>שָׁלֹשׁ שָׁנִים מָלַךְ בִּירוּשָׁלִַם.</b> וְלֹא יוֹתֵר, כְּדְמוֹכַח בִּמְלָכִים ״וּבִשְׁנַת עֶשְׂרִים לְיָרָבְעָם מֶלֶךְ יִשְׂרָאֵל מָלַךְ אָסָא מֶלֶךְ יְהוּדָה״ (מלכים א טו:ט), נִמְצָא שֶׁאֲפִלּוּ שְׁלֹשָׁה שָׁנִים שְׁלֵמִים לֹא מָלַךְ:
<b>מִיכָיָהוּ בַת אוּרִיאֵל.</b> וּלְמַעְלָה (דברי הימים ב יא:כ) קוֹרֵא לָהּ שֵׁם אַחֵר, ״מַעֲכָה בַּת אַבְשָׁלוֹם״, וּבִמְלָכִים כְּתִיב כְּמוֹ כֵן ״מַעֲכָה בַּת אֲבִישָׁלוֹם״ (מא טו:ב)! מִיכָיָהוּ בַת אוּרִיאֵל הָיָה שְׁמָהּ, וְכָאן קוֹרֵא אוֹתָהּ כֵּן, לְפִי שֶׁהוּא סֵפֶר הַיַּחַס שֶׁל יְהוּדָה; וּבִמְלָכִים, שֶׁהוּא סֵפֶר מַלְכֵי יִשְׂרָאֵל וִיהוּדָה, קְרָאָהּ בְּשֵׁם כִּנּוּיָהּ ״מַעֲכָה בַּת אֲבִישָׁלוֹם״; וּלְפִיכָךְ כִּנּוּ שְׁמָהּ מִשֵּׁם גָּמוּר שֶׁלָּהּ מִיכָיָהוּ – ״מַעֲכָה״, וְשֵׁם אָבִיהָ אוּרִיאֵל – ״אֲבִישָׁלוֹם״. לְפִי שֶׁעַל שֵׁם כַּלָּתָהּ נִקְרֵאת, שֶׁהָיְתָה אֵשֶׁת חַיִל (משלי לא:י), גְּבַרְתָּנִית, כַּכָּתוּב ״וְגַם מַעֲכָה אֵם אָסָא הֱסִירָהּ מִגְּבִירָה״ (דברי הימים ב טו:טז); וּמִשּׁוּם כְּבוֹדָהּ שֶׁל כַּלָּתָהּ קָרְאָה לַחֲמוֹתָהּ עַל שֵׁם כַּלָּתָהּ. כָּךְ מְפֹרָשׁ בִּירוּשַׁלְמִי (עבודה זרה ג:ז מב:ד). וְהַמְּסוֹרֶת הַזֶּה תִּקַּח בְּיָדְךָ בְּשֵׁם רַבֵּינוּ אֶלְעָזָר, וְכֵן אָמַר לִי בְּשֵׁם אָבִיו. וְכֵן מָצָאתִי בְּפֵירוּשׁ אָבִיו: בְּכָל מָקוֹם שֶׁהוֹסִיף וָי״ו בְּשֵׁם אִשָּׁה – זוֹ מִשּׁוּם שִׁבְחָהּ, כְּמוֹ ״עֲתַלְיָה״ (מב יא:יג) – ״וַעֲתַלְיָהוּ מוֹלֶכֶת עַל הָאָרֶץ״ (דברי הימים ב כב:יב), כִּי אֵשֶׁת חַיִל הָיְתָה. וְכֵן ״יְכָלְיָה״ (דברי הימים ב כו:ג) ״יְכָלְיָהוּ״ (מלכים ב טו:ב) לְפִי שֶׁהָיְתָה גְּבַרְתָּנִית, כִּי אֲמַצְיָהוּ בַּעְלָהּ נָס לָכִישָׁה (דברי הימים ב כה:כז) וַיְהִי שָׁם חֲמֵשׁ עֶשְׂרֵה שָׁנָה (דברי הימים ב כה:כה) עַד שֶׁמֵּת, וְהִיא שָׁפְטָה אֶת הָעָם כָּל אוֹתָן חֲמֵשׁ עֶשְׂרֵה הַשָּׁנִים; וְשׁוּב כְּשֶׁמֵּת, הִמְלִיכוּ אֶת בְּנוֹ עֻזִּיָּהוּ אַחֲרָיו ״בֶּן שֵׁשׁ עֶשְׂרֵה שָׁנָה״ (דברי הימים ב כו:א):
<h3>פסוק ד</h3>
<b>וַיָּקָם אֲבִיָּה.</b> שֶׁהָלַךְ אֲבִיָּה לְמִלְחָמָה עַל יָרָבְעָם בְּמָחוֹז שֶׁל יָרָבְעָם <b>בְּהַר אֶפְרָיִם</b>:
<h3>פסוק ה</h3>
<b>בְּרִית מֶלַח.</b> בְּקִיּוּם וֶאֱמוּנָה, וְעַתָּה:
<h3>פסוק ו</h3>
<b>וַיָּקָם יָרָבְעָם עֶבֶד שְׁלֹמֹה וְגוֹ׳.</b> וְעַל זֹאת יֵשׁ בִּזָּיוֹן גָּדוֹל:
<h3>פסוק ז</h3>
<b>וַיִּקָּבְצוּ עָלָיו אֲנָשִׁים רֵקִים.</b> רְשָׁעִים:
<b>וַיִּתְאַמְּצוּ עַל רְחַבְעָם בֶּן שְׁלֹמֹה וּרְחַבְעָם הָיָה נַעַר וְרַךְ לֵבָב.</b> וּלְפִי שֶׁמָּצְאוּ בּוֹ שִׁפְלוּת וּכִיכוּת לֵבָב הִתְאַמְּצוּ עָלָיו:
<b>נַעַר.</b> אַף עַל פִּי שֶׁהָיָה בֶּן אַרְבָּעִים וְאַחַת שָׁנָה כְּשֶׁמָּלַךְ, קוֹרֵהוּ נַעַר; וּפֵירֵשׁ (דברי הימים א כב:ה) עַל שְׁלֹמֹה:
<h3>פסוק ט</h3>
<b>כְּעַמֵּי הָאֲרָצוֹת כָּל.אַרְבָּעִים וְאַחַת הָרוֹצֶה לָבוֹא וּלְמַלֵּא יָדוֹ וְלִהְיוֹת כֹּהֵן לְעֵגֶל זָהָב, יָבִיא עִמּוֹ <b>פַּר בֶּן בָּקָר וְאֵילִים שִׁבְעָה</b> וִיקַבְּלוּהוּ:
<b>וְהָיָה כֹהֵן לְלֹא אֱלֹהִים. לְמַלֵּא יָדוֹאַרְבָּעִים וְאַחַת לְהַבְדִּיל בֵּין טֻמְאָה לְטָהֳרָה; דֻּגְמָא: ״לְמָשְׁחָה בָהֶם וּלְמַלֵּא בָם אֶת יָדָם״ (שמות כט:כט):
<h3>פסוק י</h3>
<b>וְהַלְוִיִּם בַּמְלָאכֶת.</b> כְּלוֹמַר: בִּמְלַאכְתָּם, זֶה לְשִׁיר וְזֶה לְשׁוֹעֵר, כָּל אִישׁ לִמְלַאכְתּוֹ כַּאֲשֶׁר הֵכִין דָּוִד (דברי הימים א כד-כח):
<h3>פסוק כ</h3>
<b>וְלֹא עָצַר כֹּחַ וְגוֹ׳ וַיִּגְּפֵהוּ ה׳.</b> לְיָרָבְעָם:
<b>וַיָּמֹת.</b> לֹא שֶׁמֵּת מִיָּד, אֶלָּא הוֹלֵךְ וְחָסֵר בַּעֲבוּר הַמִּלְחָמוֹת; וּבִבְרֵאשִׁית רַבָּה (בראשית רבה עג:ה) מְפֹרָשׁ: <b>וַיִּגְּפֵהוּ ה׳</b> לַאֲבִיָּה:
<h2>פרק יד</h2>
<h3>פסוק ג</h3>
<b>וַיֹּאמֶר לִיהוּדָה לִדְרוֹשׁ.</b> וְלֹא כַּעֲשָׂרָה שְׁבָטִים שֶׁדָּרְשׁוּ לֵאלֹהִים אֲחֵרִים, חֲדָשִׁים מִקָּרוֹב בָּאוּ (דברים לב:יז), וְאֶת אֱלֹהֵי אֲבוֹתָם לֹא דָרְשׁוּ:
<h3>פסוק ו</h3>
<b>עוֹדֶנּוּ הָאָרֶץ לְפָנֵינוּ.</b> בְּעוֹד שֶׁהַמַּלְכוּת נָכוֹנָה לְפָנֵינוּ, שֶׁאִם נִצְרְכוּ לָהֶם יִהְיוּ לָנוּ לְמָנוֹס. וְכָל אֵלֶּה הָיָה בְּ״עֶשֶׂר שָׁנִים״ שֶׁכָּתוּב ״בְּיָמָיו שָׁקְטָה הָאָרֶץ״ (דברי הימים ב יג:כג), וּלְאַחַר אוֹתָן עֶשֶׂר שָׁנִים הָיְתָה מִלְחָמָה בֵּינוֹ וּבֵין בַּעְשָׁא כָּל יְמֵיהֶם, כִּי בִּשְׁנַת שָׁלֹשׁ לְאָסָא מָלַךְ בַּעְשָׁא, וְשֶׁבַע שָׁנִים הָיוּ שָׁלוֹם בֵּינֵיהֶם. וְכֵן מוּכָח אַף כָּאן, אֵין עִמּוֹ מִלְחָמָה בַּשָּׁנִים הָאֵלֶּה, אֲבָל בְּשָׁנִים אֲחֵרִים הָיְתָה עִמּוֹ מִלְחָמָה. וּלְמַטָּה כְּתִיב ״וּמִלְחָמָה לֹא הָיָתָה עַד שְׁנַת שְׁלֹשִׁים וְחָמֵשׁ לְמַלְכוּת אָסָא״ (דברי הימים ב טו:יט). אֲבָל יְכוֹלִים אָנוּ לְפָרֵשׁ: אוֹתָהּ מִלְחָמָה שֶׁהָיְתָה לוֹ עִם הַכּוּשִׁים לֹא הָיְתָה עַד שְׁנַת שְׁלֹשִׁים וְחָמֵשׁ לְמַלְכוּתוֹ, אֲבָל זֶה קָשֶׁה לִי, שֶׁכָּתוּב לְמַטָּה ״בִּשְׁנַת שְׁלֹשִׁים וָשֵׁשׁ לְמַלְכוּת אָסָא עָלָה בַּעְשָׁא וְגוֹ׳״ (דברי הימים ב טז:א), עַד ״נִסְכַּלְתָּ עַל זֹאת כִּי מֵעַתָּה יֶשׁ עִמְּךָ מִלְחָמוֹת״ (דברי הימים ב טז:ט) – מַשְׁמָע שֶׁקֹּדֶם לָכֵן לֹא הָיוּ לוֹ מִלְחָמוֹת, וְהוּא לְאַחַר כֵּן כִּי אִם שָׁלֹשׁ שָׁנִים. וּבִמְלָכִים כְּתִיב ״וּמִלְחָמָה הָיְתָה בֵּין אָסָא וּבֵין בַּעְשָׁא כָּל יְמֵיהֶם״ (מלכים א טו:לב), וּבְסֵדֶר עוֹלָם (סדר עולם רבה טז) מְפָרֵשׁ הֵיטֵב:
<b>כִּי דָרַשְׁנוּ אֶת ה׳ אֱלֹהֵינוּ דָּרַשְׁנוּ וְגוֹ׳.</b> לְפִי שֶׁדְּרַשְׁנוּהוּ הִנִּיחַ לָנוּ מִסָּבִיב:
<b>וַיִּבְנוּ.</b> עָרִים:
<b>וַיַּצְלִיחוּ.</b> וְדֻגְמָא: ״וּבִרְאוֹת ה׳ כִּי נִכְנַע וְגוֹ׳״ (דברי הימים ב יב:ז):
<h3>פסוק י</h3>
<b>אֵין עִמְּךָ לַעְזוֹר.</b> כְּלוֹמַר: אַף עַל פִּי שֶׁאָנוּ מְעַטִּים וְהֵם רַבִּים כְּחוֹל הַיָּם, וְאֵין כֹּחַ לָנוּ בִּפְנֵיהֶם, עִמְּךָ לַעְזוֹר <b>בֵּין רַב לְאֵין כֹּחַ</b>; כְּלוֹמַר: בְּיָדוּעַ שֶׁיֵּשׁ לְךָ כֹּחַ לַעְזוֹר, לְפִיכָךְ <b>עָזְרֵנוּ ה׳ אֱלֹהֵינוּ כִּי עָלֶיךָ נִשְׁעַנּוּ</b>:
<b>אַל יַעְצֹר עִמְּךָ אֱנוֹשׁ.</b> אַל יִהְיֶה לְאוֹיְבֵינוּ, לְאוֹתוֹ אֱנוֹשׁ – כִּי אֱנוֹשׁ מוֹשֵׁל – עוֹצֵר יְדֵי עַמְּךָ נֶגְדְּךָ לְנַצְּחֵנוּ, שֶׁלֹּא יֹאמַר: נִצַּחְנוּ אֱלֹהֵיהֶם. דָּבָר אַחֵר מִפִּי הָרַב: אַל יְהִי לָנוּ אֱנוֹשׁ, שֶׁאָנוּ אֲנוּשִׁים, עוֹצֵר יָד מִלְּנַצְּחָם; דּוּגְמָא ״וְעָצַר אֶת הַשָּׁמַיִם״ (דברים יא:יז); ״כִּי עָצֹר עָצַר ה׳״ (בראשית כ:יח); כְּמוֹ ״אִם תַּעְצְרֵנִי״ (שופטים יג:טז):
<h2>פרק טו</h2>
<h3>פסוק ג</h3>
<b>וְיָמִים רַבִּים לְיִשְׂרָאֵל לְלֹא אֱלֹהֵי אֱמֶת.</b> עַד שֶׁבָּאתָ אַתָּה:
<b>וּלְלֹא כֹהֵן מוֹרֶה.</b> שֶׁאֵין מִי שֶׁשּׁוֹאֵל לָהֶם שׁוּם דְּבַר תּוֹרָה, מִשּׁוּם הָכִי לֹא יוֹרוּ אֶתְכֶם הַכֹּהֲנִים:
<h3>פסוק ד</h3>
<b>וַיָּשָׁב בַּצַּר לוֹ עַל ה׳ אֱלֹהֵי יִשְׂרָאֵל.</b> כְּלוֹמַר: עַתָּה כְּשֶׁבָּאת צָרָה לָהֶם, בִּקְּשׁוּ עַל ה׳ אֱלֹהֵי יִשְׂרָאֵל <b>וַיְבַקְשֻׁהוּ</b>, לְפִיכָךְ <b>וַיִּמָּצֵא לָהֶם</b> הַמָּצוּי, וְהוֹשִׁיעֲכֶם בְּכָל אֲשֶׁר הֲלַכְתֶּם:
<h3>פסוק ה</h3>
<b>וּבָעִתִּים הָהֵם אֵין שָׁלוֹם.</b> בְּאוֹתָן הַ<b>יָּמִים רַבִּים לְיִשְׂרָאֵל לְלֹא אֱלֹהֵי אֱמֶת, אֵין שָׁלוֹם לַיּוֹצֵא וְלַבָּא וְגוֹ׳</b>, בִּרְחַבְעָם כְּתִיב עָלָיו ״עָלָה שִׁישַׁק מֶלֶךְ מִצְרַיִם עַל יְרוּשָׁלַיִם כִּי מָעֲלוּ בַּה׳״ (דברי הימים ב יב:ב) וְכָל הַפָּרָשָׁה, וְאַף לַאֲבִיָּה הָיוּ מְהוּמוֹת רַבּוֹת (דברי הימים ב יג:ב):
<h3>פסוק ו</h3>
<b>וְכֻתְּתוּ גוֹי בְּגוֹי.</b> דֻּגְמָא: ״וַיַּכְּתוּם״ (במדבר יד:מה):
<h3>פסוק ז</h3>
<b>וְאַתֶּם חִזְקוּ.</b> לִדְרוֹשׁ בֵּאלֹהִים:
<h3>פסוק יא</h3>
<b>וַיִּזְבְּחוּ לַה׳ בַּיּוֹם הַהוּא מִן הַשָּׁלָל הֵבִיאוּ.</b> פִּתְרוֹן: וּמִן הַשָּׁלָל שֶׁהֵבִיאוּ זָבְחוּ <b>בָּקָר שְׁבַע מֵאוֹת וְצֹאן שִׁבְעַת אֲלָפִים</b> שֶׁשָּׁבוּ, וּמִמֶּנּוּ הֵבִיאוּ; כְּדִלְמַעְלָה ״וְגַם אָהֳלֵי מִקְנֶה הֵבִיאוּ וַיִּשְׁבּוּ צֹאן לָרֹב״ וְגוֹמֵר (דברי הימים ב יד:יד). דָּבָר אַחֵר: נִרְאֶה לִי: <b>וַיִּזְבְּחוּ לַה׳ בַּיּוֹם הַהוּא</b> שֶׁנִּצְּחוּ וּבָאוּ בְשָׁלוֹם בִּירוּשָׁלַיִם; <b>מִן הַשָּׁלָל הֵבִיאוּ</b>, כְּלוֹמַר: מִן הַשָּׁלָל אֲשֶׁר הֵבִיאוּ, <b>הֵבִיאוּ בָּקָר שְׁבַע מֵאוֹת וְצֹאן שִׁבְעַת אֲלָפִים</b>:
<h3>פסוק טז</h3>
<b>וְגַם מַעֲכָה אֵם אָסָא הַמֶּלֶךְ הֱסִירָהּ מִגְּבִירָה.</b> לְפִי שֶׁ<b>עָשְׂתָה לַאֲשֵׁרָה מִפְלָצֶת</b> (עבודה זרה מד.): מַפְלִיא לֵיצָנוּתָא, זִכְרוּת עָשְׂתָה לוֹ לַצֶּלֶם וְהָיְתָה נִבְעֶלֶת לוֹ:
<h3>פסוק יז</h3>
<b>וְהַבָּמוֹת לֹא סָרוּ.</b> בָּמוֹת יָחִיד שֶׁהוּרְגְּלוּ לְהַקְרִיב עֲלֵיהֶם לַשָּׁמַיִם מִשֶּׁחָרְבָה שִׁילֹה עַד שֶׁנִּבְנָה הַבַּיִת, וְהָיוּ עוֹנְשִׁים עֲלֵיהֶם כָּרֵת:
<h3>פסוק יט</h3>
<b>וּמִלְחָמָה לֹא הָיְתָה וְגוֹ׳.</b> תַּנְיָא בְּסֵדֶר עוֹלָם (סדר עולם רבה טז): ״בִּשְׁנַת שְׁלֹשִׁים וָשֵׁשׁ לְמַלְכוּת אָסָא עָלָה בַּעְשָׁא״ (דברי הימים ב טז:א) – אֶפְשָׁר לוֹמַר כֵּן, וַהֲלֹא מֵת כְּבָר בַּעְשָׁא בִּשְׁנַת עֶשְׂרִים וָשֵׁשׁ לְמַלְכוּת אָסָא, כְּדִכְתִיב ״בִּשְׁנַת עֶשְׂרִים וָשֵׁשׁ לְאָסָא מָלַךְ אֵלָה בֶּן בַּעְשָׁא״ (מלכים א טז:ח)! אֶלָּא מַה תַּלְמוּד לוֹמַר: ״בִּשְׁנַת שְׁלֹשִׁים וָשֵׁשׁ לְמֶלֶךְ אָסָא״? כְּנֶגֶד שְׁלֹשִׁים וָשֵׁשׁ שָׁנִים שֶׁנִּתְחַתֵּן שְׁלֹמֹה לְבַת פַּרְעֹה, שֶׁהֲרֵי כָּתַב כֵּן בִּמְלָכִים ״וַיִּבְרְחוּ שְׁנֵי עֲבָדִים לְשִׁמְעִי״ (מלכים א ב:לט) עַד ״וַיְצַו הַמֶּלֶךְ אֶת בְּנָיָהוּ וַיֵּלֶךְ וַיִּפְגַּע בּוֹ״, וּכְתִיב בְּסָמוּךְ ״וַיִּתְחַתֵּן שְׁלֹמֹה בְּבַת פַּרְעֹה״ (מלכים א ג:א) – כְּלוֹמַר: מִיָּד אַחַר אוֹתָן שָׁלֹשׁ שָׁנִים, וּבִשְׁנַת אַרְבַּע לְקָחָהּ, וְהוּא מָלַךְ אַרְבָּעִים שָׁנִים, נִמְצָא שֶׁהָיְתָה עִמּוֹ שְׁלֹשִׁים וָשֵׁשׁ שָׁנִים. וּכְנֶגְדָּן שְׁלֹשִׁים וָשֵׁשׁ שָׁנִים נִגְזְרָה גְּזֵרָה עַל מַלְכֵי אֲרָם לִהְיוֹת שׂוֹטְנִים עַל יִשְׂרָאֵל, וּבָאַחֲרוֹנָה לִיפֹּל בְּיַד בְּנֵי דָוִד, לְכָךְ נֶאֱמַר ״בִּשְׁנַת שְׁלֹשִׁים וָשֵׁשׁ לְמֶלֶךְ אָסָא״; וּבִשְׁנַת שֵׁשׁ עֶשְׂרֵה לְמַלְכוּתוֹ, מֵעֵת שֶׁנָּפַל זֶרַח הַכּוּשִׁי בְּיָדוֹ, הִיא שְׁנַת שְׁלֹשִׁים וָשֵׁשׁ מִשֶּׁמֵּת שְׁלֹמֹה, וּבִשְׁנַת שֵׁשׁ עֶשְׂרֵה לְאָסָא כָּרְתוּ בְּרִית מֶלֶךְ יִשְׂרָאֵל וּמֶלֶךְ אֲרָם לַעֲלוֹת וּלְהִתְגָּרוֹת בְּאָסָא. וְקִלְקֵל אָסָא, שֶׁנֶּאֱמַר <b>וַיּוֹצֵא אָסָא כֶּסֶף וְזָהָב לֵאמֹר</b> כְּרוֹת <b>בְּרִית בֵּינִי וּבֵינֶךָ וַיִּשְׁמַע בֶּן הֲדַד.</b> וְלֹא פָּסְקוּ מַלְכֵי אֲרָם מִלִּהְיוֹת שׂוֹטְנִים לְיִשְׂרָאֵל עַד שֶׁמֵּת אָחָז, וּבִשְׁנַת שָׁלֹשׁ לְאָחָז כָּרְתוּ בְּרִית מֶלֶךְ יִשְׂרָאֵל וּמֶלֶךְ אֲרָם לַעֲלוֹת וּלְהִתְגָּרוֹת בְּאָחָז, וְלֹא הָיָה זְכוּת בְּאָחָז שֶׁיִּפְּלוּ בְיָדוֹ, וְנָפְלוּ שְׁנֵיהֶם בְּיַד תִּגְלַת פִּלְאֶסֶר מֶלֶךְ אַשּׁוּר:
<h2>פרק טז</h2>
<h3>פסוק ב</h3>
<b>בְּדַרְמֶשֶׂק.</b> וּבִמְלָכִים (מלכים א טו:יח) כְּתִיב ״דַּמֶּשֶׂק״, וּבְפָסוּק אַחֵר (מלכים ב טז:י) ״דּוּמֶשֶׂק״, וְכֻלָּן אֶחָד הָיָה, וְדֻגְמָא שׁוֹט שֵׁבֶט שַׁרְבִיט:
<h3>פסוק ז</h3>
<b>עַל כֵּן נִמְלַט.</b> שֶׁלֹּא יָכֹלְתָּ לוֹ, לָמָּה? שֶׁלֹּא בָטַחְתָּ בְּהַקָּדוֹשׁ בָּרוּךְ הוּא. כִּי אִם בָטַחְתָּ בְּהַקָּדוֹשׁ בָּרוּךְ הוּא, כְּשֶׁנִּשְׁבְּעוּ וְכָרְתוּ בְרִית יַחַד מֶלֶךְ יִשְׂרָאֵל וּמֶלֶךְ אֲרָם עָלֶיךָ, כַּאֲשֶׁר בָּטַחְתָּ בּוֹ כְּשֶׁבָּאוּ עָלֶיךָ הַכּוּשִׁים (דברי הימים ב יד:ח-יד), לֹא נִמְלְטוּ מִיָּדֶךָ, וְהָיִיתָ נוֹצֵחַ לְכֻלָּם; אַף לֹא הָיִיתָ מְאַבֵּד מָמוֹנְךָ, שֶׁנָּתַתָּ לוֹ כְּדֵי לְהָפֵר בְּרִיתוֹ עִם בַּעְשָׁא (דברי הימים ב טז:ג); וְעַתָּה שֶׁלֹּא בָטַחְתָּ בְּהַקָּדוֹשׁ בָּרוּךְ הוּא – אָבַדְתָּ מָמוֹנְךָ וְגַם מֶלֶךְ אֲרָם נִמְלַט מִיָּדֶךָ:
<h3>פסוק י</h3>
<b>בֵּית הַמַּהְפֶּכֶת.</b> בֵּית הַסֹּהַר שֶׁעָשׂוּי מְלֶאכֶת הַמַּהְפֶּכֶת; גְּוֶועלְבְּ״ט בִּלְשׁוֹן אַשְׁכְּנַז:
<h3>פסוק יב</h3>
<b>עַד לְמַעְלָה חָלְיוֹ.</b> נֶפַח שֶׁבְּרַגְלָיו עָלָה מִכַּף רַגְלוֹ עַד קָדְקֳדוֹ:
<h3>פסוק יד</h3>
<b>וּזְנִים.</b> מִינֵי בְשָׂמִים הֵם. וְהַבְּשָׂמִים הָיוּ <b>מְרֻקָּחִים</b> בְּמֶרְקָחָה <b>מַעֲשֵׂה</b> רוֹקֵחַ <b>מִרְקַחַת</b>. וְזֶה פִּתְרוֹן: <b>מְרֻקָּחִים</b> בְּמַעֲשֵׂה רוֹקֵחַ (שמות ל:כה):
<b>וַיִּשְׂרְפוּ לוֹ שְׂרֵפָה גְדוֹלָה.</b> שָׂרְפוּ לוֹ בְּשָׂמִים טוֹבִים לְאֵפֶר, וְאוֹתוֹ אֵפֶר יִזְרוּ עָלָיו. וְיֵשׁ מְפָרְשִׁין (עבודה זרה יא.): כְּמוֹ שֶׁשּׂוֹרְפִין עַל הַמְּלָכִים; וּמַהוּ שׂוֹרְפִין וְכוּ׳ וְעוֹקְרִין עַל הַמְּלָכִים:
<h2>פרק יז</h2>
<h3>פסוק ג</h3>
<b>בְּדַרְכֵי דָוִיד אָבִיו הָרִאשֹׁנִים.</b> וְלֹא הָאַחֲרוֹנִים שֶׁפָּשַׁע בְּמַעֲשֵׂה בַת שֶׁבַע, וְגַם הֵסִית אוֹתוֹ שָׂטָן לִמְנוֹת אֶת יִשְׂרָאֵל (דברי הימים א כא:א). וְעִיקָּר וְיֵשׁ מְפָרְשִׁים: <b>רִאשֹׁנִים</b> רֹאשׁ לִשְׁלֹמֹה וְרַחְבְעָם; שְׁלֹמֹה – נָשָׁיו הִטּוּ לְבָבוֹ בְּאַחֲרִית יָמָיו וּבָנָה בָּמָה לִכְמוֹשׁ תּוֹעֲבַת מוֹאָב וּלְמוֹלֶךְ שִׁקּוּץ בְּנֵי עַמּוֹן (מלכים א יא:ז), וְרַחְבְעָם – כְּתִיב ״וַיְהִי כְּהָכִין מַלְכוּת רְחַבְעָם וּכְחֶזְקָתוֹ עָזַב אֶת תּוֹרַת ה׳״ (דברי הימים ב יב:א). וְלֹא כְּאָבִיו שֶׁכָּתוּב בּוֹ בִּמְלָכִים ״וְלֹא הָיָה לְבָבוֹ שָׁלֵם עִם ה׳ אֱלֹהָיו״ (מלכים א טו:ג), וְלֹא כְּאָסָא שֶׁלֹּא נִשְׁעַן בַּה׳, אֶלָּא כְּדָוִד אָבִיו, שֶׁלֹּא הָיָה לוֹ אֶלָּא לֵב אֶחָד לְאָבִיו שֶׁבַּשָּׁמַיִם:
<b>וְלֹא דָרַשׁ לַבְּעָלִים.</b> כְּמַעֲשֵׂה יִשְׂרָאֵל שֶׁבְּיָמָיו, כִּי אַחְאָב הָיָה בְּיָמָיו, שֶׁעָבַד אֶת הַבְּעָלִים הוּא וְיִשְׂרָאֵל שֶׁבְּיָמָיו:
<h3>פסוק ו</h3>
<b>וַיִּגְבַּהּ לִבּוֹ בְּדַרְכֵי ה׳.</b> גָּבַהּ לִבּוֹ בְּדָבָר זֶה שֶׁלֹּא הָלַךְ כִּי אִם בְּדַרְכֵי ה׳; דּוּגְמָא: ״אֲשֶׁר נָשָׂא לִבָּן אֹתָנָה בְּחָכְמָה״ (שמות לה:כו):
<h3>פסוק ז</h3>
<b>שָׁלַח לְשָׂרָיו לְבֶן חַיִל.</b> כָּךְ הָיָה שְׁמוֹ. וְיֵשׁ מְפָרְשִׁים: <b>שָׁלַח לְשָׂרָיו</b>, כָּל שַׂר <b>בֶּן חַיִל</b>; וְקַשְׁיָא לִי: אִם כֵּן לֹא הָיָה לוֹמַר אֶלָּא לְעֹבַדְיָה, אֶלָּא מִמַּה שֶׁאָמַר <b>וּלְעֹבַדְיָה</b>, מִכְּלָל <b>לְבֶן חַיִל</b> שֵׁם אָדָם הוּא:
<b>לְלַמֵּד בְּעָרֵי יְהוּדָה.</b> תּוֹרָה וּלְהוֹרוֹת בְּנֵי יִשְׂרָאֵל:
<h3>פסוק ח</h3>
<b>וְעִמָּהֶם.</b> מִן הַלְוִיִּם <b>שְׁמַעְיָהוּ וּנְתַנְיָהוּ וְגוֹמֵר</b>:
<b>וְעִמָּהֶם אֱלִישָׁמָע וִיהוֹרָם הַכֹּהֲנִים.</b> כִּי עַל הַכֹּהֲנִים וְהַלְוִיִּם לְלַמֵּד וּלְהוֹרוֹת, כְּדִכְתִיב ״כְּכֹל אֲשֶׁר יוֹרוּ אֶתְכֶם הַכֹּהֲנִים״ וְ״הַלְוִיִּם״ (דברים כד:ח). וְהַשָּׂרִים הָלְכוּ עִמָּהֶם, לְפִי שֶׁלֹּא יַמְרוּ אֶת פִּיהֶם וּלְהַכְרִיחָם לִשְׁמֹעַ לָהֶם, וְלִשְׁמֹר לַעֲשׂוֹת כְּמִצְוַת הַשּׁוֹפְטִים; דּוּגְמַת ״שׁוֹפְטִים וְשׁוֹטְרִים תִּתֶּן לְךָ״ (דברים טז:יח) – שׁוֹפְטִים לִשְׁפֹּט אֶת הָעָם, וְשׁוֹטְרִים לְהַכְרִיחָם וְלַעֲשׂוֹת צִוּוּי הַשּׁוֹפְטִים:
<h3>פסוק י</h3>
<b>וַיְהִי פַּחַד ה׳ עַל כָּל מַמְלְכוֹת הָאֲרָצוֹת.</b> בִּזְכוּת שֶׁלָּמְדוּ תּוֹרָה:
<h3>פסוק יא</h3>
<b>וְכֶסֶף מַשָּׂא.</b> מַשָּׂאוֹת שֶׁל כֶּסֶף, דֻּגְמָא: ״הָיוּ נְשׂוּאֹתֵיכֶם עֲמוּסוֹת מַשָּׂא״ (ישעיה מו:א):
<h3>פסוק יב</h3>
<b>וַיְהִי יְהוֹשָׁפָט הוֹלֵךְ וְגָדֵל.</b> שְׁלֹשָׁה שֶׁנֶּאֱמַר כְּלָשׁוֹן זֶה: יִצְחָק (בראשית כו:יג), שְׁמוּאֵל (שמואל א ב:כו), יְהוֹשָׁפָט. אֲבָל מֹשֶׁה (שמות יא:ג), דָּוִד (דברי הימים א יא:ט), מָרְדֳּכַי (אסתר ט:ד; י:ג) נֶאֱמַר בָּהֶם ״וְגָדוֹל״. אֲבָל יִצְחָק (בראשית כו:יג), שְׁמוּאֵל (שמואל א ב:כו), יְהוֹשָׁפָט כָּתוּב בָּהֶם וְגָדֵל, שֶׁאֵין נָכוֹן לוֹמַר וְגָדוֹל; בִּשְׁמוּאֵל כְּתִיב ״וַיִּגְדַּל הַנַּעַר שְׁמוּאֵל עִם ה׳״ (שמואל א ב:כא), וְחַס וְחָלִילָה לוֹמַר גָּדוֹל עִם ה׳! וְכָאן כְּמוֹ כֵן: <b>גָּדֵל עַד לְמָעְלָה</b>, לָכֵן לֹא הָגוּן לוֹמַר גָּדוֹל, וְכֵן בְּיִצְחָק:
<b>בִּירָנִיּוֹת.</b> מִגִּזְרוֹת בִּירָה, מִגְדָּלִים גְּדוֹלִים לְחוֹזֶק:
<b>וְעָרֵי מִסְכְּנוֹת.</b> עָרֵי אוֹצָרוֹת לָתֵת בָּהֶם תְּבוּאָה וְיַיִן וְדָגָן:
<h3>פסוק טז</h3>
<b>וְעַל יָדוֹ.</b> אֶצְלוֹ; דֻּגְמָא: ״חֶלְקַת יוֹאָב עַל יָדִי״ (שמואל ב יד:ל):
<b>הַמִּתְנַדֵּב לַה׳.</b> דֻּגְמָא: ״הַמִּתְנַדְּבִים בָּעָם בָּרְכוּ ה׳״ (שופטים ה:ט):
<h2>פרק יח</h2>
<h3>פסוק ב</h3>
<b>וַיֵּרֶד לְקֵץ שָׁנִים.</b> וּבִמְלָכִים (מלכים א כב:ב) כְּתִיב ״וַיְהִי בַּשָּׁנָה הַשְּׁלִישִׁית וַיֵּרֶד יְהוֹשָׁפָט וְגוֹמֵר״, בַּשָּׁנָה הַשְּׁלִישִׁית מִשֶּׁשָּׁלַח אֶת בֶּן הֲדַד (מלכים א כ:לד):
<b>וַיְסִיתֵהוּ לַעֲלוֹת אֶל רָמַת גִּלְעָד.</b> כְּמוֹ שֶׁכָּתוּב שָׁם בְּסֵפֶר מְלָכִים: ״הַיְדַעְתֶּם כִּי לָנוּ רָמוֹת גִּלְעָד״ (מלכים א כב:ג); כִּי כְּשֶׁהִצִּיב יַעֲקֹב אֲבָנָיו שָׁם אֶת הַגַּל (בראשית לא:מו-מז), וְקָרָא לוֹ גַּלְעֵד, הֻחְזַק בּוֹ. וַאֲבוֹתֵינוּ לָקְחוּ גִּלְעָד וְהָרָמוֹת מְשׁוּכִים וּמֻחְזָקִים אַחֲרֵי הָעִיר; וַאֲבוֹתֵינוּ אָז בִּימֵי מֹשֶׁה, כְּשֶׁתָּפְשׂוּ גִּלְעָד שָׁתְקוּ אָז מִלְּקַחַת אוֹתָהּ כִּי לֹא חָשְׁשׁוּ בָּהֶם, אוֹ שֶׁמָּא בִּימֵי מֹשֶׁה לְקָחוּהָ, וְאַחֲרֵי כֵן לְקָחוּהָ הָאֻמּוֹת מִיַּד יִשְׂרָאֵל, וְשֶׁלָּנוּ הֵם:
<h3>פסוק ד</h3>
<b>דְּרָשׁ נָא כַיּוֹם אֶת דְּבַר ה׳.</b> וְלֹא מִנְּבִיאֵי הַבְּעָלִים אֲשֶׁר אַתָּה בּוֹטֵחַ בָּהֶם:
<h3>פסוק ה</h3>
<b>וַיִּקְבֹּץ מֶלֶךְ יִשְׂרָאֵל אֶת הַנְּבִיאִים אַרְבַּע מֵאוֹת.</b> וְכֻלָּם נְבִיאֵי אֱמֶת הָיוּ, כִּי מַה שֶּׁשָּׁאַל מִמֶּנּוּ יְהוֹשָׁפָט קִבֵּץ לוֹ. כֵּן מוֹכִיחַ בְּסָמוּךְ <b>וַיֵּצֵא הָרוּחַ וַיֹּאמֶר אֲנִי אֲפַתֶּנּוּ וְגוֹ׳</b>, עַד <b>וְהָיִיתִי לְרוּחַ שֶׁקֶר בְּפִי כָּל נְבִיאָיו</b>, שֶׁאוֹמֵר לָהֶם לֵאמֹר לְאַחְאָב <b>עֲלֵה וְיִתֵּן הָאֱלֹהִים בְּיַד הַמֶּלֶךְ</b>. מִכְּלָל שֶׁהָיוּ נְבִיאֵי ה׳, שֶׁלֹּא הָיוּ מִתְנַבְּאִים אֶלָּא דְּבַר ה׳. שֶׁאִם הָיוּ נְבִיאֵי שֶׁקֶר אֵין הַפִּתּוּי נוֹפֵל עֲלֵיהֶם, שֶׁלֹּא הָיוּ מִתְנַבְּאִים אֶלָּא מַה שֶּׁהָיוּ בּוֹדִים מִלִּבָּן. וְעוֹד שֶׁאָמַר יְהוֹשָׁפָט שׁוּב <b>הַאֵין פֹּה נָבִיא לַה׳ עוֹד</b> – וַדַּאי יוֹדֵעַ אֲנִי שֶׁהֵם נְבִיאֵי ה׳, אֶלָּא מְקֻבָּלְנִי מִבֵּית אָבִי אַבָּא, שֶׁאֵין שְׁנֵי נְבִיאִים מִתְנַבְּאִים בְּסִגְנוֹן אֶחָד וְלָשׁוֹן אֶחָד, וְהַלָּלוּ כֻּלָּם מִתְנַבְּאִים: ״עֲלֵה וְהַצְלַח״ (מלכין א כב:טו):
<h3>פסוק ז</h3>
<b>כִּי כָל יָמָיו לְרָעָה.</b> כִּי זֶהוּ שֶׁאָמַר: ״יַעַן אֲשֶׁר שִׁלַּחְתָּ אִישׁ חֶרְמִי וְגוֹ׳״ (מלכים א כ:מב):
<h3>פסוק ח</h3>
<b>מַהֵר מִיכָהוּ.</b> כְּתִיב חָסֵר יוֹ״ד; מִשּׁוּם בִּזָּיוֹן כִּנָּה לוֹ שֵׁם אַחֵר: מִיכָהוּ:
<h3>פסוק ט</h3>
<b>מְלֻבָּשִׁים בְּגָדִים.</b> בִּגְדֵי מַלְכוּת, וְיֹשְׁבִין <b>בְּגֹרֶן פֶּתַח שַׁעַר שֹׁמְרוֹן</b>, בָּא לְהוֹדִיעֵנוּ, כִּי כְּשֶׁנִּתְנַבְּאוּ הַנְּבִיאִים לִפְנֵיהֶם הָיוּ יוֹשְׁבִים חוּץ לָעִיר, וְשָׁם בָּאוּ מְרַגְּלִים שֶׁל מֶלֶךְ אֲרָם, וְשָׁמְעוּ שֶׁהוֹדִיעַ לְמֶלֶךְ יִשְׂרָאֵל שֶׁהוּא לְבַדּוֹ יִפּוֹל בַּמִּלְחָמָה. הוּא שֶׁצִּוָּה מֶלֶךְ אֲרָם לְחֵילוֹתָיו: <b>לֹא תִּלָּחֲמוּ אֶת הַקָּטֹן וְאֶת הַגָּדוֹל כִּי אִם אֶת מֶלֶךְ יִשְׂרָאֵל לְבַדּוֹ</b>, לְקַיֵּם דִּבְרֵי מִיכָיְהוּ. לְפִיכָךְ כְּתִיב <b>בְּגֹרֶן</b>, שֶׁהָיָה מָקוֹם מְרַגְּלִים לְרַגֵּל, אֲבָל אִם הוּעַד בְּתוֹךְ הָעִיר, לֹא הָיוּ הַמְּרַגְּלִים שֶׁל מֶלֶךְ אֲרָם יְכוֹלִין לָבֹא שֶׁמָּא יַרְגִּישׁוּ בָּהֶם שֶׁהֵם מְרַגְּלִים, אֲבָל כְּשֶׁהֵם חוּץ לָעִיר, אֲפִלּוּ יַרְגִּישׁוּ בָּהֶם וְיָבִינוּ כִּי מְרַגְּלִים הֵם, יְכוֹלִים הֵם לוֹמַר: לְמָקוֹם אַחֵר אָנוּ הוֹלְכִים, וּמַה שֶּׁקָּרַבְנוּ פֹּה אֶל הַגֹּרֶן – בִּשְׁבִיל הֶרְגֵּשׁ גָּדוֹל וְקִבּוּץ חֲיָילוֹת הֵנָּה פֶּתַח הָעִיר, תָּמַהְנוּ וּפָנִינוּ מִן הַדֶּרֶךְ לִרְאוֹת מַה זֶּה. וְהַמְּרַגְּלִים הֵם הוֹדִיעוּ לְמֶלֶךְ אֲרָם, וְהוּא צִוָּה שֶׁלֹּא לַהֲרֹג שׁוּם אָדָם כִּי אִם מֶלֶךְ יִשְׂרָאֵל לְבַדּוֹ, שֶׁאִם לֹא כֵן, מַה עָלָה בְלִבּוֹ שֶׁצִּוָּה שֶׁלֹּא לַהֲרֹג מִיִּשְׂרָאֵל רַק הַמֶּלֶךְ לְבַדּוֹ? אֶלָּא מְרַגְּלִים הָיוּ לוֹ וְשָׁמְעוּ אֶת מִיכָיְהוּ אוֹמֵר: <b>רָאִיתִי אֶת כָּל יִשְׂרָאֵל נְפוֹצִים וְגוֹ׳</b>:
<h3>פסוק יד</h3>
<b>עֲלוּ וְהַצְלִיחוּ וְיִנָּתְנוּ בְיֶדְכֶם.</b> כְּלוֹמַר: הַלְוַאי שֶׁתַּצְלִיחוּ וְיִנָּתְנוּ בְיֶדְכֶם:
<h3>פסוק טז</h3>
<b>נְפוֹצִים עַל הֶהָרִים.</b> כִּי כְּשֶׁבּוֹרְחִים מִן הַמִּלְחָמָה בּוֹרְחִים עַל הֶהָרִים לְבֵית מָנוֹס, כְּמוֹ ״וְהַנִּשְׁאָרִים הֶרָה נָּסוּ״ (בראשית יד:י); וְעוֹד, שֶׁהַמִּלְחָמָה הָיְתָה בְּרָמוֹת גִּלְעָד, מְקוֹם הָרִים וּגְבָעוֹת:
<b>וַיֹּאמֶר ה׳ לֹא אֲדֹנִים לָאֵלֶּה.</b> סִימָן שֶׁיֵּהָרֵג הַמֶּלֶךְ, אֲבָל יִשְׂרָאֵל <b>יָשׁוּבוּ אִישׁ לְבֵיתוֹ בְּשָׁלוֹם</b>. וְשָׁמְעוּ אֶת זֶה שֶׁאָמַר <b>אִם שׁוֹב תָּשׁוּב בְּשָׁלוֹם</b>. הַכֹּל שָׁמְעוּ הַמְרַגְּלִים וְהִגִּידוּ לְמֶלֶךְ אֲרָם, וְאָז צִוָּה מֶלֶךְ אֲרָם לַעֲשׂוֹת כִּדְבַר מִיכָיְהוּ לַהֲרֹג הַמֶּלֶךְ לְבַדּוֹ:
<b>וַיֹּאמֶר ה׳ לֹא אֲדוֹנִים לָאֵלֶּה.</b> לְפִיכָךְ <b>נְפוֹצִים כַּצֹּאן עַל הֶהָרִים</b> שֶׁאֵין לָהֶם <b>רֹעֶה</b>, שֶׁמַּלְכָּם יֵהָרֵג:
<b>יָשׁוּבוּ אִישׁ לְבֵיתוֹ בְּשָׁלוֹם.</b> שֶׁאַחְאָב לְבַדּוֹ יֵהָרֵג, אֲבָל שְׁאָר יִשְׂרָאֵל יָשׁוּבוּ אִישׁ לְבֵיתוֹ בְּשָׁלוֹם, כַּאֲשֶׁר צִוָּה אֲרָם לְעַמּוֹ (להלן, ל):
<h3>פסוק יח</h3>
<b>וְכָל צְבָא הַשָּׁמַיִם עֹמְדִים עַל יְמִינוֹ וּשְׂמֹאלוֹ.</b> אֵלּוּ מַלְכֵי הַשְׁחָתָה (ס״א מַלְאֲכֵי הַשָּּׁרֵת) עוֹמְדִים לְפָנָיו:
<h3>פסוק כ</h3>
<b>וַיֵּצֵא הָרוּחַ.</b> פִּתְרוֹן: וַיֵּצֵא הַמַּלְאָךְ; שֶׁהֲרֵי אוֹמֵר לְעֵיל <b>וְכָל צְבָא הַשָּׁמַיִם וְגוֹ׳</b>, וְעַתָּה יָצָא אֶחָד מִן הַמַּלְאָכִים וַיֹּאמֶר <b>אֲנִי אֲפַתֶּנּוּ</b>; כְּדַאֲמַר ״עוֹשֶׂה מַלְאָכָיו רוּחוֹת״ (תהלים קד:ד). וּלְפִיכָךְ קָדַם וְאָמַר לְעֵיל <b>וְכָל צְבָא הַשָּׁמַיִם עוֹמְדִים</b>, שֶׁאַל תִּתְמַהּ כְּשֶׁתֹּאמַר וַיֵּצֵא הָרוּחַ, מִי הוּא וּמֵהֵיכָן יָצָא; וּכְשֶׁאָמַר <b>וְכָל צְבָא הַשָּׁמַיִם עוֹמְדִים</b>, כְּדֵי לְהוֹדִיעַ מֵהֵיכָן יָצָא מִשְּׁאָר הָרוּחוֹת הָעוֹמְדִים עָלָיו. וְרַבּוֹתֵינוּ פֵּרְשׁוּ (סנהדרין קב:): זֶהוּ רוּחוֹ שֶׁל נָבוֹת:
<h3>פסוק כא</h3>
<b>בְּפִי כָּל נְבִיאָיו.</b> שֶׁיָּשִׂים דָּבָר בְּפִיהֶם לֵאמֹר <b>עֲלֵה וְהַצְלַח</b> וְיַעֲלֶה <b>וְיִפֹּל</b>, מִכְּלָל שֶׁהָיוּ נְבִיאֵי אֱמֶת שֶׁלֹּא הָיוּ מִתְנַבְּאִים כִּי אִם מַה שֶׁיָּשִׂים הַשֵּׁם בְּפִיהֶם:
<b>תְּפַתֶּה וְגַם תּוּכָל.</b> לְפִי שֶׁיֵּשׁ מְפַתֶּה הַבָּא לְפַתּוֹת חֲבֵירוֹ, פְּעָמִים שֶׁהַמְּפֻתֶּה מֵבִין שֶׁזֶּה רוֹצֶה לְפַתּוֹתוֹ וְהוּא נִזְהָר וְאֵינוֹ שׁוֹמֵעַ לְהִתְפַּתּוֹת, אֲבָל בְּאַחְאָב תְּפַתֶּה וְגַם תּוּכָל:
<h3>פסוק כד</h3>
<b>הִנְּךָ רֹאֶה.</b> שֶׁיֵּהָרֵג אַחְאָב:
<h3>פסוק כו</h3>
<b>שִׂימוּ זֶה בֵּית הַכֶּלֶא.</b> וְאַף עַל פִּי שֶׁלֹּא רָאִינוּ שֶׁנְּתָנוּ קֹדֶם לָכֵן בְּבֵית הַכֶּלֶא, אֶלָּא מִתּוֹךְ שֶׁאָמַר <b>הֲשִׁיבֻהוּ</b>, תּוּכַל לוֹמַר שֶׁנְּתָנוּ קֹדֶם לָכֵן בְּבֵית הַכֶּלֶא. וְאִם תִּרְצֶה לוֹמַר שֶׁלֹּא נְתָנוּהוּ קֹדֶם לָכֵן מֵעוֹלָם, לֹא תִקְשֶׁה לְךָ <b>וַהֲשִׁיבֻהוּ</b>, כִּי כֵּן דֶּרֶךְ הַמִּקְרָאוֹת, כְּמוֹ ״יָשׁוּבוּ רְשָׁעִים לִשְׁאוֹלָה״ (תהלים ט:יח) וְכֵן הַרְבֵּה:
<b>לֶחֶם לַחַץ וּמַיִם לַחַץ.</b> דֻּגְמָא: ״לֶחֶם צַר וּמַיִם לַחַץ״ (ישעיהו ל:כ):
<h3>פסוק כט</h3>
<b>הִתְחַפֵּשׂ וָבוֹא.</b> פִּתְרוֹן: צָרִיךְ אֲנִי לְהִתְנַכֵּר וּלְהִתְחַפֵּשׂ בִּבְגָדִים אֲחֵרִים, שֶׁלֹּא יַכִּירוּנִי שֶׁאֲנִי מֶלֶךְ יִשְׂרָאֵל; כִּי חָשַׁשׁ לְדִבְרֵי מִיכָיְהוּ שֶׁאָמַר לוֹ: <b>אִם שׁוֹב תָּשׁוּב בְּשָׁלוֹם וְגוֹ׳</b>, וְאָמַר לִיהוֹשָׁפָט: אֲנִי רוֹצֶה לְהִשְׁתַּנּוֹת עַצְמִי וְלָבוֹא <b>בַּמִּלְחָמָה</b>, שֶׁיֵּשׁ לִי לָחוּשׁ שֶׁמָּא שָׁמְעוּ אֲרַמִּים מַה שֶּׁאָמַר מִיכָיְהוּ <b>אִם שׁוֹב תָּשׁוּב בְּשָׁלוֹם</b>, וְלֹא יָסֹבּוּ לְהִלָּחֵם כִּי אִם עָלַי:
<b>וְאַתָּה לְבַשׁ בְּגָדֶיךָ.</b> תַּכְסִיסֵי מַלְכוּת וְשִׁרְיוֹנוֹת וּכְלֵי מִלְחָמָה שֶׁל מַלְכוּת, כִּי אֵין לָחוּשׁ בְּדִבְרֵי הַנָּבִיא כִּי אִם מֶלֶךְ יִשְׂרָאֵל לְבַדּוֹ, כִּי כֵן הִגִּידוּ מְרַגְּלִים שֶׁלּוֹ דִּבְרֵי מִיכָיְהוּ:
<h3>פסוק לא</h3>
<b>וַיִּזְעַק יְהוֹשָׁפָט.</b> אַחַר בְּנֵי דִגְלוֹ וְחַיָּלוֹתָיו שֶׁיָּבֹאוּ לַעֲזֹר לוֹ, כְּמוֹ אוֹת אַרְיֵה שֶׁבְּדִגְלוֹ אוֹ דֶּגֶל בְּנֵי יְהוּדָה. וְכֵן מִנְהָג כְּשֶׁנִּלְחָמִים שְׁנֵי גְדוּדִים, מְכַנֶּה כָּל גְּדוּד וּגְדוּד שֵׁם אֶחָד לְסִימָן לְדִגְלוֹ לְצֹרֶךְ הַגְּדוּד שֶׁעִמּוֹ, שֶׁאִם יִתְפָּרְדוּ אִישׁ מֵעַל אָחִיו אוֹ יִתְעָרְבוּ הַגְּדוּדִים זֶה בָּזֶה, יִצְעֲקוּ כָּל גְּדוּד וּגְדוּד שֵׁם סִימָן שֶׁלּוֹ וְיַכִּירוּ בְּקוֹל הַסִּימָן וְיִתְקַבְּצוּ כֻּלָּם יַחַד וְיִהְיוּ בַּאֲגֻדָּה אַחַת כְּבָרִאשׁוֹנָה; וְלֹא שֶׁצָּעַק לֵאלֹהָיו. וְכֵן מוֹכִיחַ: ״וַיִּזְעַק יְהוֹשָׁפָט״ (מלכים א כב:לב), וְלֹא נֶאֱמַר לַשֵּׁם <b>וַה׳ עֲזָרוֹ וַיְסִיתֵם אֱלֹהִים מִמֶּנּוּ</b>, אַךְ כְּתִיב שָׁם ״וַיְהִי כִּרְאוֹת שָׂרֵי הָרֶכֶב כִּי לֹא״ הָיָה ״מֶלֶךְ יִשְׂרָאֵל״ (מלכים א כב:לג), שֶׁהִכִּירוּ וְהֵבִינוּ מִיָּד כְּשֶׁצָּעַק אַחַר הַסִּימָן שֶׁל דִּגְלוֹ, כִּדְמְפָרֵשׁ כְּמוֹ שֶׁהִכִּירוּהוּ, ״וַיָּשׁוּבוּ״ מֵעָלָיו (מלכים א כב:לג) כְּצִוּוּי מֶלֶךְ אֲרָם; וּמֵה׳ הוּא שֶׁהִכִּירוּהוּ:
<h3>פסוק לג</h3>
<b>וְאִישׁ מָשַׁךְ בַּקֶּשֶׁת.</b> אִישׁ יִשְׂרָאֵל מִתְכַּוֵּין לִירוֹת בְּמַחֲנֵה אֲרָם, וּבְלֹא כַוָּנָתוֹ:
<b>וַיַּךְ.</b> הַחֵץ אֶת מֶלֶךְ יִשְׂרָאֵל:
<b>בֵּין הַדְּבָקִים וּבֵין הַשִּׁרְיָן.</b> בֵּין אוֹתָהּ רְצוּעָה שֶׁמַּדְבִּיקִין הַכּוֹבַע שֶׁעַל רֹאשׁוֹ לַשִּׁרְיוֹן. וְאֵין לוֹמַר מִצְרִי הָיָה, כִּי לְמִי נִתְכַּוֵּין? וַהֲלֹא מֶלֶךְ אֲרָם צִוָּה: <b>לֹא תִּלָּחֲמוּ אֶת הַקָּטֹן וְאֶת הַגָּדוֹל כִּי אִם אֶת מֶלֶךְ יִשְׂרָאֵל לְבַדּוֹ</b>? וְאַף לוֹ לֹא נִתְכַּוֵּין, שֶׁהֲרֵי כְּתִיב <b>לְתֻמּוֹ</b>; אֶלָּא בְּעַל כָּרְחוֹ יֵשׁ לוֹמַר: יִשְׂרָאֵל הָיָה הַמּוֹרֶה, וְנִתְכַּוֵּין לִירוֹת בְּמַחֲנֵה אֲרָם, וּלְפִי תֻמּוֹ הִכָּה <b>אֶת מֶלֶךְ יִשְׂרָאֵל</b>:
<b>וַיֹּאמֶר לָרַכָּב.</b> לַמַּנְהִיג אֶת הַמֶּרְכָּבָה:
<b>וְהוֹצֵאתַנִי מִן הַמַּחֲנֶה.</b> כְּלוֹמַר: מִן הַמַּעֲרָכָה הַזּוֹ הָרִאשׁוֹנָה, וְהוֹשִׁיבֵנִי בַּמַּעֲרָכוֹת הָאַחֲרוֹנוֹת:
<h3>פסוק לד</h3>
<b>וַתַּעַל הַמִּלְחָמָה.</b> נִסְתַּלְּקָה, וְלֹא הוּזַק אֶחָד מִיִּשְׂרָאֵל כִּי אִם <b>מֶלֶךְ יִשְׂרָאֵל</b> לְבַדּוֹ, כִּדְבַר הַנָּבִיא שֶׁאָמַר: <b>לֹא אֲדוֹנִים לָאֵלֶּה יָשׁוּבוּ אִישׁ לְבֵיתוֹ בְּשָׁלוֹם</b> – לְשָׁלוֹם לֹא נֶאֱמַר, כִּי נֶהֱרַג אַחְאָב:
<b>מַעֲמִיד בַּמֶּרְכָּבָה.</b> הֶחֱזִיק וְעָמַד בַּמֶּרְכָּבָה, שֶׁלֹּא יָבִינוּ יִשְׂרָאֵל מַכָּתוֹ וְיִבְרְחוּ, וּתְחִלַּת נְפִילָה נִיסָה:
<h2>פרק יט</h2>
<h3>פסוק ג</h3>
<b>כִּי בִעַרְתָּ הָאֲשֵׁרוֹת.</b> כְּדִלְעֵיל ״וְעוֹד הֵסִיר אֶת הַבָּמוֹת וְגוֹ׳״ (דברי הימים ב יז:ו):
<b>לִדְרֹשׁ הָאֱלֹהִים.</b> כְּדִלְעֵיל ״כִּי לֵאלֹהֵי אָבִיו וְגוֹ׳״ (דברי הימים ב יז:ד):
<h3>פסוק ה</h3>
<b>וַיַּעֲמֵד שׁוֹפְטִים.</b> כְּשֶׁאָמַר לוֹ הַחוֹזֶה <b>דְּבָרִים טוֹבִים נִמְצְאוּ עִמָּךְ כִּי בִעַרְתָּ הָאֲשֵׁרוֹת</b>, בָּא לוֹ אֵצֶל סֵפֶר הַתּוֹרָה אִם בִּעֲרָם כַּמִּשְׁפָּט; וּמִתְּחִלָּה רָאָה כְתִיב ״אַבֵּד תְּאַבְּדוּן״ (דברים יב:ב) עַד ״וַאֲשֵׁרֵיהֶם תִּשְׂרְפוּן בָּאֵשׁ וּפְסִילֵי אֱלֹהֵיהֶם תְּגַדֵּעוּן״ (דברים יב:ג), וְנִזְכַּר שֶׁכָּתוּב בְּכִי תִשָּׂא: ״וְאֶת מַצֵּבֹתָם תְּשַׁבֵּרוּן וְגוֹ׳״ (שמות לד:יג). תָּמַהּ בְּעַצְמוֹ עַל שֶׁהֵיטִיב בְּעֵינֵי ה׳ שֶׁבִּעֵר הָאֲשֵׁרִים, אֲשֵׁירֵי יִשְׂרָאֵל, שֶׁהֲרֵי לֹא הִזְהִירָם אֶלָּא עַל אֲשֵׁירֵיהֶם, וְשׁוּב חָזַר בְּשׁוֹפְטִים וְשׁוֹטְרִים וּמָצָא כָתוּב ״לֹא תִטַּע לְךָ אֲשֵׁרָה״ (דברים טז:כא), וְאָז שָׂמַח שֶׁבִּעֲרָם. וְגַם רָאָה שָׁם כָּתוּב ״שֹׁפְטִים וְשֹׁטְרִים תִּתֶּן לְךָ״ (דברים טז:יח), מִיָּד וַיַּעֲמֵד שֹׁפְטִים מֻחְזָקִים <b>בְּכָל עָרֵי יְהוּדָה לְעִיר וָעִיר</b>:
<b>בְּכָל עָרֵי יְהוּדָה הַבְּצֻרוֹת.</b> הֶעֱמִיד מוּחְזָקִים, לְהַכְרִיחָם וּלְכוֹפָן לַדִּין מִתְּחִלָּה; וְשׁוּב הֶעֱמִיד שׁוֹפְטִים שֶׁאֵינָן מוּחְזָקִים כָּל כָּךְ לַעֲיָירוֹת שֶׁאֵינָן בְּצוּרוֹת, לְפִי שֶׁהֵן יְרֵאִים לִהְיוֹת סַרְבָנִים יוֹתֵר מֵאוֹתָן הַיּוֹשְׁבִים בְּעָרִים בְּצוּרוֹת, שֶׁבּוֹטְחִים בְּעָרֵי מִבְצָרָם:
<h3>פסוק ו</h3>
<b>כִּי לֹא לְאָדָם תִּשְׁפְּטוּ.</b> פִּתְרוֹן: אַל תַּחְשְׁבוּ בִּלְבַבְכֶם לוֹמַר: מַה לָּנוּ אִם אָנוּ מַטִּים אֶת הַדִּין לְזַכּוֹת אֶת אוֹהֲבֵינוּ, לְהַטּוֹת דִּין דַּלִּים וְלִשָּׂא פְּנֵי עֲשִׁירִים, הֲלֹא אֵין הַמִּשְׁפָּט לַה׳; לְכָךְ נֶאֱמַר <b>לַה׳</b>, שֶׁלּוֹ הוּא, אִם חִיַּבְתָּ אֶת הַזַּכַּאי, כְּאִלּוּ נָטַלְתָּ וְלָקַחְתָּ מִשֶּׁל בּוֹרְאֲךָ וְדִין שָׁמַיִם עִקַּלְתָּ לָתֵת מִשְׁפָּט מְעֻקָּל. לְפִיכָךְ תִּרְאוּ מַה שֶּׁתַּעֲשׂוּ, וְהָיָה לְבַבְכֶם בְּכָל דִּין וְדִין כְּאִלּוּ הַקָּדוֹשׁ בָּרוּךְ הוּא עוֹמֵד לִפְנֵיכֶם בַּדִּין, וְזֶהוּ <b>וְעִמָּכֶם בִּדְבַר מִשְׁפָּט. וּבְסַנְהֶדְרִין (סנהדרין ו:) מְפֹרָשׁ <b>מָה אַתֶּם עוֹשִׂים? כִּי לֹא לְאָדָם תִּשְׁפְּטוּ כִּי לַה׳</b>; וְשֶׁמָּא יֹאמַר הַדַּיָּן: מַה לִּי וְלַצַּעַר הַזֶּה, תַּלְמוּד לוֹמַר: <b>וְעִמָּכֶם בִּדְבַר מִשְׁפָּט</b>, כְּלוֹמַר מוּטָל עֲלֵיכֶם לַעֲשׂוֹת וְאֵין לוֹ לַדַּיָּן לַעֲשׂוֹת אֶלָּא מַה שֶּׁעֵינָיו רוֹאוֹת:
<h3>פסוק ז</h3>
<b>אֵין עִם ה׳ אֱלֹהֵינוּ עַוְלָה וּמַשֹּׂא פָנִים וּמִקַּח שֹׁחַד.</b> וְהוּא <b>עִמָּכֶם</b> בַּמִּשְׁפָּט, לְפִיכָךְ אֵינוֹ רוֹצֶה שֶׁתַּעֲשׂוּ עָוֶל בַּמִּשְׁפָּט (ויקרא יט:טו):
<h3>פסוק ח</h3>
<b>וְגַם בִּירוּשָׁלִַם הֶעֱמִיד.</b> אַף עַל פִּי שֶׁהוּא בְּעַצְמוֹ בִּירוּשָׁלִַם:
<b>לְמִשְׁפַּט ה׳ וְלָרִיב.</b> מִשְׁפָּט נוֹפֵל לוֹמַר עַל דִּינֵי מָמוֹנוֹת, דּוּגְמָא: ״וְהָיְתָה לִבְנֵי יִשְׂרָאֵל לְחֻקַּת מִשְׁפָּט״ (במדבר כז:יא); וְלָרִיב נוֹפֵל עַל דִּינֵי נְפָשׁוֹת וְחַבָּלוֹת, דּוּגְמַת ״וְכִי יְרִיבֻן אֲנָשִׁים וְגוֹ׳״ (שמות כא:יח):
<h3>פסוק ט</h3>
<b>כֹּה תַעֲשׂוּן.</b> מִשּׁוּם זְרִיזוּת וּזְהִירוּת וּלְחוֹזֶק הוֹסִיף נוּ״ן, כְּמוֹ ״עַד אֲשֶׁר תֵּדְעִין אֵיךְ יִפֹּל דָּבָר״ (רות ג:יח), וּכְמוֹ ״כֹּה תֹאמְרוּן לַאדֹנִי לְעֵשָׂו״ (בראשית לב:ה); ״וְכֹה תִדְבָּקִין וְגוֹ׳״ (רות ב:ח); ״אֲשֶׁר יִקְצֹרוּן״ (רות ב:ט):
<h3>פסוק י</h3>
<b>בֵּין דָּם לְדָם.</b> בֵּין דַּם רְצִיחַת שׁוֹגֵג לְמֵזִיד:
<b>וְהִזְהַרְתֶּם אוֹתָם.</b> אֲחֵיכֶם:
<b>וְהָיָה קֶצֶף עֲלֵיכֶם וְעַל אֲחֵיכֶם.</b> לְפִיכָךְ <b>כֹּה תַעֲשׂוּן: וְהִזְהַרְתֶּם</b> אֶת אֲחֵיכֶם:
<b>וְלֹא תֶאְשָׁמוּ.</b> אוֹתָם מִכָּל מָקוֹם, שֶׁאִם תְּקַבְּלוּ אֶת הָאַזְהָרָה לֹא יִהְיֶה לָכֶם <b>קֶצֶף</b>, וְאַף לֹא יִהְיֶה בְּשׁוּם דָּבָר אָשָׁם עֲלֵיכֶם, הוֹאִיל וַעֲשִׂיתֶם חוֹבַתְכֶם הַמּוּטָל עֲלֵיכֶם לַעֲשׂוֹת:
<h3>פסוק יא</h3>
<b>וִיהִי ה׳ עִם הַטּוֹב.</b> עִם עוֹשֵׂה הַטּוֹב וְהַיָּשָׁר (דברים יב:כח):
<h2>פרק כ</h2>
<h3>פסוק א</h3>
<b>וְעִמָּהֶם מֵהָעַמּוֹנִים.</b> זֶה עֲמָלֵק, וְלָמָּה נִקְרְאוּ עַמּוֹנִים? לְפִי שֶׁשִּׁנָּה כְּסוּתוֹ וּלְשׁוֹנוֹ כְּעַמּוֹנִים וְנִתְעָרְבוּ בָּהֶם, וּבָא לְהִלָּחֵם בְּיִשְׂרָאֵל (ילקוט שמעוני תורה תשסד); וְכֵן מוּכָח לְמַטָּה בָּעִנְיָן <b>וּבְעֵת הַחֵלּוּ בְּרִנָּה וּתְהִלָּה נָתַן ה׳ מְאָרְבִים עַל בְּנֵי עַמּוֹן וּמוֹאָב וְהַר שֵׂעִיר וְגוֹ׳</b> – נִמְצָא שֶׁהָעַמּוֹנִים שֶׁנֶּאֱמַר כָּאן הֵם עֲמָלֵקִים שֶׁשִּׁנּוּ לְשׁוֹנָם וּכְסוּתָם. וְהוּא שֶׁיִּסֵּד הַקַּלִּיר בְּפָרָשַׁת זָכוֹר (בפיוט זכור איש): ״זְכוֹר עָרִיץ בָּעַמּוֹנִים נֶחְבָּא, פָּרַץ כַּרְמֵי עֵין גֶּדִי כְּהוּבָא״ – כְּלוֹמַר: זְכוֹר מַה שֶּׁעָשָׂה עֲמָלֵק (דברים כה:יז) הֶעָרִיץ שֶׁנֶּחְבָּא בֵּין הָעַמּוֹנִים, וּבָא לִפְרֹץ כַּרְמֵי יִשְׂרָאֵל בְּאוֹתוֹ זְמַן, כְּדִכְתִיב ״וְהִנָּם בְּחַצְצוֹן תָּמָר הִיא עֵין גֶּדִי״ (דברי הימים ב כ:ב). וְ״עֵין גֶּדִי״ סָמוּךְ לִמְחוֹז שֶׁל עֲמָלֵק, כְּמוֹ שֶׁנֶּאֱמַר בְּלֶךְ לְךָ ״וַיַּכּוּ אֶת כָּל שְׂדֵה הָעֲמָלֵקִי וְגַם אֶת הָאֱמֹרִי הַיּוֹשֵׁב בְּחַצְצוֹן תָּמָר״ (בראשית יד:ז):
<h3>פסוק ב</h3>
<b>הִיא עֵין גֶּדִי.</b> כְּלוֹמַר, שֶׁאָמְרוּ לוֹ: כְּבָר בָּאוּ כָּל כָּךְ בְּקָרוֹב לָנוּ:
<h3>פסוק ד</h3>
<b>גַּם מִכָּל עָרֵי יְהוּדָה.</b> שֶׁלֹּא תֹאמַר: כְּשֶׁאָמַר בִּתְחִלָּה <b>וַיִּקָּבְצוּ יְהוּדָה לְבַקֵּשׁ</b> – אֵלּוּ יוֹשְׁבֵי יְרוּשָׁלַיִם לְבַד הֵם, אֶלָּא מִכָּל עָרֵי יְהוּדָה <b>בָּאוּ</b>:
<h3>פסוק ו</h3>
<b>וְאַתָּה מוֹשֵׁל בְּכָל מַמְלְכוֹת הַגּוֹיִם וּבְיָדְךָ כֹּחַ וּגְבוּרָה.</b> לִנְהוֹג מֶמְשַׁלְתְּךָ עֲלֵיהֶם, לְכָךְ אָנוּ מְבַקְּשִׁים מִמְּךָ לְעָזְרֵנוּ מֵהֶם:
<b>וּבְיָדְךָ כֹּחַ.</b> בַּעַל כֹּחַ וּגְבוּרָה; הַרְדִי״ן בְּלַעַ״ז:
<b>וְאֵין עִמְּךָ לְהִתְיַצֵּב.</b> אֵין שׁוּם בְּרִיָּה יְכוֹלָה לַעֲמֹד נֶגְדְּךָ <b>בְּכָל מַמְלְכוֹת הַגּוֹיִם</b>; דּוּגְמָתוֹ: ״לֹא יִתְיַצֵּב אִישׁ לְפָנֶיךָ״ (יהושע א:ה), וְכֵן (איוב מא:ב) ״מִי הוּא לְפָנַי יִתְיַצֵּב״ (כָּךְ פֵּירֵשׁ רַבֵּינוּ מְנַחֵם בַּר חֶלְבּוֹ זַצַ״ל):
<h3>פסוק ז</h3>
<b>וַתִּתְּנֶהָ לְזֶרַע אַבְרָהָם.</b> לְפִיכָךְ עָלֶיךָ לְהַחֲזִיקָהּ בְּיָדָם וּלְגָרֵשׁ הָעַמִּים הָאֵלֶּה, כִּי אֲפִלּוּ מֶלֶךְ וַאֲפִלּוּ שׁוּם אָדָם כְּשֶׁנָּתַן מַתָּנָה לְאוֹהֲבוֹ וּבָא אַחֵר לְגָזְלוֹ הֵימֶנּוּ, דּוֹחֵק בְּעַצְמוֹ לְהַחֲזִיקָהּ בְּיָדוֹ, כָּל שֶׁכֵּן אַתָּה. וְשֶׁמָּא תֹּאמַר לֹא נְתַתִּיהָ לָכֶם אֶלָּא לְפִי שָׁעָה, בִּשְׁבִיל כָּךְ נֶאֱמַר לְעֵיל יְרֻשַּׁת עוֹלָם נָתַתָּ לָנוּ:
<h3>פסוק ח</h3>
<b>וַיִּבְנוּ לְךָ בָהּ מִקְדָּשׁ לְשִׁמְךָ לֵאמֹר.</b> שֶׁ<b>אִם תָּבוֹא עָלֵינוּ רָעָה חֶרֶב שְׁפוֹט</b> אוֹ שׁוּם דִּין <b>וְדֶבֶר וְרָעָב</b>:
<h3>פסוק ט</h3>
<b>וְנִזְעַק אֵלֶיךָ מִצָּרָתֵנוּ.</b> בְּבֵית הַמִּקְדָּשׁ:
<b>וְתִשְׁמַע וְתוֹשִׁיעַ.</b> כַּאֲשֶׁר הִתְפַּלֵּל לְפָנֶיךָ שְׁלֹמֹה, וְהִבְטַחְתּוֹ לַעֲשׂוֹת כָּךְ; כְּמוֹ שֶׁנֶּאֱמַר ״וְאִם יִנָּגֵף עַמְּךָ״ (דברי הימים ב ו:כד) וְכָל הַפָּרָשָׁה עַד ״וְסָלַחְתָּ וְנָתַתָּ לָאִישׁ כְּכָל דְּרָכָיו״ (דברי הימים ב ו:ל). וַיֵּעָתֶר לוֹ ה׳, כְּדִכְתִיב ״וַיֵּרָא ה׳ אֶל שְׁלֹמֹה וַיֹּאמֶר לוֹ שָׁמַעְתִּי אֶת תְּפִלָּתֶךָ״ (דברי הימים ב ז:יב) וְכָל הַפָּרָשָׁה עַד ״וְאֶסְלַח לְחַטָּאתָם וְאֶרְפָּא אֶת אַרְצָם״ (דברי הימים ב ז:יד). וְעַתָּה אֲנִי מִתְפַּלֵּל שֶׁתִּזְכֹּר אוֹתָהּ הַבְטָחָה שֶׁהִבְטַחְתּוֹ, וְתִשְׁמַע וְתוֹשִׁיעֵנוּ מֵאוֹיְבֵינוּ הַבָּאִים עָלֵינוּ:
<h3>פסוק י</h3>
<b>וְעַתָּה.</b> עַל כָּל זֹאת שֶׁהִבְטַחְתָּנוּ לְהוֹשִׁיעֵנוּ מֵאוֹיְבֵינוּ הַבָּאִים עָלֵינוּ:
<b>הִנֵּה בְנֵי עַמּוֹן וּמוֹאָב וְהַר שֵׂעִיר אֲשֶׁר לֹא נָתַתָּה לְיִשְׂרָאֵל לָבוֹא בָהֶם.</b> לְהִלָּחֵם:
<b>בְּבוֹאָם מֵאֶרֶץ מִצְרַיִם.</b> וַעֲלֵיהֶם הָיָה לִזְכֹּר אֶת הַחֶסֶד וְלָבֹא בְּעֶזְרָתֵנוּ, וְהֵם לֹא דַי לָהֶם שֶׁאֵינָן זוֹכְרִין לָנוּ אוֹתוֹ הַחֶסֶד לִהְיוֹת עִמָּנוּ בְּכָל צָרוֹתֵינוּ, אֶלָּא שֶׁגּוֹמְלִין אֵלֵינוּ רָעָה וּבָאִין עָלֵינוּ:
<h3>פסוק יא</h3>
<b>לְגָרְשֵׁנוּ מִיְּרֻשָּׁתְךָ אֲשֶׁר הוֹרַשְׁתָּנוּ.</b> אַתָּה בְּעַצְמְךָ, וּלְפִיכָךְ מַה יֵּשׁ לָהֶם לְעַרְעֵר עַל יְרֻשָּׁתֵנוּ:
<h3>פסוק יב</h3>
<b>כִּי עָלֶיךָ עֵינֵינוּ.</b> לְהוֹשִׁיעֵנוּ:
<h3>פסוק יג</h3>
<b>גַּם טַפָּם.</b> כַּמִּנְהָג שֶׁהַגְּדוּדִים בָּאִים עַל הָאָרֶץ, בּוֹרְחִים מִן הַכְּפָרִים לְעָרֵי מִבְצְרֵיהֶם טַפָּם <b>נְשֵׁיהֶם וּבְנֵיהֶם</b>:
<h3>פסוק טו</h3>
<b>אַל תִּירְאוּ וְאַל תֵּחַתּוּ.</b> מוּסָב עַל שֶׁאָמְרוּ <b>אֵין בָּנוּ כֹּחַ לִפְנֵי הֶהָמוֹן</b>, וְהַנָּבִיא אָמַר לָהֶם: אַף עַל פִּי שֶׁהֵם רַבִּים מִכֶּם, אַל תִּירְאוּ מֵהֶם:
<b>כִּי לֹא לָכֶם הַמִּלְחָמָה כִּי לֵאלֹהִים.</b> מוּסָב עַל <b>וַאֲנַחְנוּ לֹא נֵדַע</b>, וְהֵשִׁיב הַנָּבִיא: וַדַּאי כַּאֲשֶׁר אֲמַרְתֶּם שֶׁעַל הַקָּדוֹשׁ בָּרוּךְ הוּא עֵינֵיכֶם וּבִטְחוֹנְכֶם לְהוֹשִׁיעֲכֶם, כֵּן יַעֲשֶׂה, כִּי לֹא לָכֶם הַמִּלְחָמָה כִּי לֵאלֹהִים:
<h3>פסוק טז</h3>
<b>בְּמַעֲלֵה הַצִּיץ.</b> שֵׁם מָקוֹם:
<h3>פסוק יז</h3>
<b>הִתְיַצְּבוּ.</b> מוּסָב עַל <b>לֹא לָכֶם הַמִּלְחָמָה</b>:
<b>וְרָאוּ אֶת יְשׁוּעַת ה׳.</b> מוּסָב לְמַעְלָה: הֲלֹא אַתָּה אֱלֹהֵינוּ <b>הוֹרַשְׁתָּנוּ</b>, וְאָמַר לָהֶם הַקָּדוֹשׁ בָּרוּךְ הוּא: הַדִּין עִמָּכֶם, עָלַי לְהַחֲזִיקָהּ בְּיֶדְכֶם:
<b>מָחָר צְאוּ.</b> וְאֶלָּחֵם בַּעֲדֵיכֶם. וְהֵם הֶאֱמִינוּ וְנִזְדָּרְזוּ וַיַּשְׁכִּימוּ בַּבֹּקֶר:
<h3>פסוק כ</h3>
<b>וְתֵאָמֵנוּ.</b> וְתִהְיוּ בְּנֵי אֱמוּנָה וְתַצְלִיחוּ; דֻּגְמָא: ״לֹא תֵאָמֵנוּ״ (ישעיה ז:ט):
<h3>פסוק כב</h3>
<b>נָתַן ה׳ מְאָרְבִים.</b> נָתַן מְאָרְבִים לְהַשְׁמִידָם וּלְהַחֲרִימָם; דּוּגְמָא בְּאֲבִיָּה בֶּן רְחַבְעָם: ״וְיָרָבְעָם הֵסֵב אֶת הַמַּאֲרָב״ (דברי הימים ב יג:יג); כְּמוֹ כֵן הֱסִיבָם הַקָּדוֹשׁ בָּרוּךְ הוּא זֶה בָּזֶה, וְשׁוּב חָזַר <b>מוֹאָב</b> וְעָזַר לִבְנֵי <b>עַמּוֹן</b>, וְקָמוּ שְׁנֵיהֶם עַל בְּנֵי <b>שֵׂעִיר</b>:
<h3>פסוק כג</h3>
<b>וַיַּעַמְדוּ בְּנֵי עַמּוֹן וּמוֹאָב עַל יֹשְׁבֵי הַר שֵׂעִיר לְהַחֲרִים וּלְהַשְׁמִיד וּכְכַלּוֹתָם בְּיוֹשְׁבֵי שֵׂעִיר עָזְרוּ אִישׁ בְּרֵעֵהוּ.</b> הֱסִיבָן הַקָּדוֹשׁ בָּרוּךְ הוּא זֶה אֶל זֶה לְהַשְׁחִיתָם עַד כַּלּוֹתָם, עַד שֶׁנָּפְלוּ הַהַגְרִים (תהלים פג:ז) לָאָרֶץ לְאֵין פְּלֵיטָה:
<h3>פסוק כה</h3>
<b>לְאֵין מַשָּׂא.</b> מֵרוֹב:
<h3>פסוק כו</h3>
<b>נִקְהֲלוּ לְעֵמֶק בְּרָכָה.</b> לְאוֹתוֹ עֵמֶק שֶׁלְּאַחַר כֵּן נִקְרָא עֵמֶק בְּרָכָה, עַל שֵׁם הַמַּעֲשֶׂה, כְּמוֹ שֶׁמְּפֹרָשׁ בְּסָמוּךְ, כְּדַאֲמַר: <b>כִּי שָׁם בֵּרְכוּ אֶת ה׳</b>; וְהוֹדוּ עַל כָּל הַטּוֹבָה אֲשֶׁר עָשָׂה לָהֶם, שֶׁעֲזָרָם מֵעוֹבְדֵי כּוֹכָבִים וּמַזָּלוֹת:
<h3>פסוק כח</h3>
<b>וַיָּבֹאוּ יְרוּשָׁלִַם בִּנְבָלִים וּבְכִנֹּרוֹת וּבַחֲצֹצְרוֹת.</b> הֲרֵי שְׁלֹשָׁה כְּלֵי שִׁיר, כְּנֶגֶד שְׁלֹשָׁה: <b>כָּל אִישׁ יְהוּדָה וִירוּשָׁלִַם וִיהוֹשָׁפָט</b>:
<h3>פסוק לב</h3>
<b>וַיֵּלֶךְ בְּדֶרֶךְ אָבִיו אָסָא.</b> מֵאֵיזֶה דָּבָר <b>לֹא סָר? מִלַּעֲשׂוֹת הַיָּשָׁר</b>; מִדֶּרֶךְ הַטּוֹב וְהַיָּשָׁר שֶׁל אָבִיו לֹא סָר, אֲבָל מִדַּרְכּוֹ הָרָעָה שֶׁל אָסָא סָר, כְּמוֹ שֶׁכָּתוּב ״וַיּוֹצֵא אָסָא כֶּסֶף וְזָהָב״ (דברי הימים ב טז:ב) וְכָל הַפָּרָשָׁה, אֲבָל יְהוֹשָׁפָט לֹא עָשָׂה כֵּן, אֶלָּא בָּטַח כָּל יָמָיו בַּהַקָּדוֹשׁ בָּרוּךְ הוּא:
<h3>פסוק לד</h3>
<b>בְּדִבְרֵי יֵהוּא בֶן חֲנָנִי.</b> שֶׁאָמַר אֶל הַמֶּלֶךְ יְהוֹשָׁפָט: ״הֲלָרָשָׁע לַעֲזֹר״ (דברי הימים ב יט:ב):
<h3>פסוק לז</h3>
<b>וְלֹא עָצְרוּ.</b> פִּתְרוֹן: לֹא עָצְרוּ כֹּחַ הָ<b>אֳנִיּוֹת</b> לָלֶכֶת <b>וַיִּשָּׁבְרוּ</b>:
<h2>פרק כא</h2>
<h3>פסוק ז</h3>
<b>נִיר.</b> פֵּירוּשׁ: עוֹל עַל יִשְׂרָאֵל:
<h3>פסוק ח</h3>
<b>בִּימָיו פָּשַׁע אֱדוֹם וגו׳.</b> כִּי דָוִד הִכְרִית כָּל זָכָר בֶּאֱדוֹם (מלכים א יא:טו-טז), וַיִּתֵּן בָּהֶם נְצִיבִים בִּמְקוֹם מֶלֶךְ (שמואל ב ח:יד), וּפָרְעוּ לוֹ מַס. וְכֵן הָיוּ עוֹשִׂין כָּל מַלְכֵי יְהוּדָה: נוֹתְנִין הַנְּצִיבִים הַטּוֹבִים בְּעֵינֵיהֶם (מלכים א כב:מח). וּמִימָיו שֶׁל יְהוֹרָם וָאֵילָךְ פָּשְׁעוּ <b>מִתַּחַת יַד יְהוּדָה</b>:
<h3>פסוק ט</h3>
<b>הַסּוֹבֵב אֵלָיו. וַיַּךְ</b> אוֹתוֹ <b>אֱדוֹם</b> הַסּוֹבְבִים וְסוֹמְכִים לוֹ לְעָזְרוֹ; כִּי הָיָה דַּרְכָּם, כְּשֶׁנּוֹצְחִים בַּמִּלְחָמָה הָיוּ תּוֹפְשִׂים הָאֲנָשִׁים הַגִּבּוֹרִים וּמְבִיאִים אוֹתָן עִמָּהֶם, שֶׁלֹּא יִתְוַסְּפוּ עַל שׂוֹנְאֵיהֶם לִהְיוֹת לְעֶזְרָה לֶאֱדוֹם בְּנֵי עַמָּם; וְקָם לַיְלָה פִּתְאוֹם וְהָרְגָם. וְרַבּוֹתֵינוּ פֵּרְשׁוּ <b>הַסּוֹבֵב אֵלָיו</b> – סְמוּכִים לְפָנָיו:
<h3>פסוק י</h3>
<b>וַיִּפְשַׁע אֱדוֹם.</b> וַהֲלֹא כְּבָר נֶאֱמַר לְמַעְלָה <b>בְּיָמָיו פָּשַׁע אֱדוֹם</b>! אֶלָּא כֵּן דֶּרֶךְ הַפָּסוּק, לְפִי שֶׁהִפְסִיק בֵּנְתַּיִם פָּסוּק אֶחָד, וְרוֹצֶה לוֹמַר: <b>אָז תִּפְשַׁע לִבְנָה</b>, לְכָךְ סִדְּרָן מִתְּחִלָּה. וְאוֹמֵר: וַיִּפְשַׁע אֱדוֹם, <b>אָז תִּפְשַׁע לִבְנָה.</b> שֶׁל יְהוּדָה הָיְתָה, וְהָיְתָה עוֹמֶדֶת עַל גְּבוּל אֱדוֹם, כְּדִכְתִיב בְּסֵפֶר יְהוֹשֻׁעַ ״וַיְהִי הֶעָרִים מִקְצֵה לְמַטֵּה בְּנֵי יְהוּדָה אֶל גְּבוּל אֱדוֹם״ (יהושע טו:כא), וּכְשֶׁרָאוּ שֶׁמָּרְדוּ אֲדוֹמִיִּים, מָרְדוּ אַף הֵם <b>בָּעֵת הַהִיא</b>, שֶׁיּוֹשְׁבִים עַל גְּבוּל אֱדוֹם וְעָזְרוּ לֶאֱדוֹם; וְזֶהוּ <b>אָז תִּפְשַׁע לִבְנָה</b>:
<b>כִּי עָזַב אֶת ה׳ אֱלֹהֵי אֲבוֹתָיו.</b> מַגִּיד מַה גָּרַם לוֹ שֶׁמָּרְדוּ בְיָמָיו יוֹתֵר מִשְּׁאָר מַלְכֵי יְהוּדָה שֶׁהָיוּ לְפָנָיו:
<h3>פסוק יא</h3>
<b>וַיֶּזֶן.</b> כָּל מִי שֶׁעוֹזֵב וּמֵימֵר יִרְאַת הַקָּדוֹשׁ בָּרוּךְ הוּא בַּעֲבוֹדַת כּוֹכָבִים וּמַזָּלוֹת נוֹפֵל לְשׁוֹן זְנוּת שֶׁעָשָׂה, דּוּגְמַת אִשָּׁה מְזַנָּה וּמְנָאֶפֶת מֵאֲחֵרִים, וְדוֹמֶה ״כִּי זָנֹה תִזְנֶה הָאָרֶץ״ (הושע א:ב); ״וְזָנוּ אַחֲרֵי אֱלֹהֵי נֵכָר וְגוֹ׳״ (דברים לא:טז):
<h3>פסוק יב</h3>
<b>וַיָּבֹא אֵלָיו מִכְתָּב מֵאֵלִיָּהוּ.</b> לְאַחַר שֶׁעָלָה לַשָּׁמַיִם בָּא לוֹ כְּתָב זֶה שֶׁל נְבוּאָה זוֹ:
<h3>פסוק יז</h3>
<b>וַיִּבְקָעוּהָ.</b> כְּמוֹ ״נַעֲלֶה בִיהוּדָה וּנְקִיצֶנָּה וְנַבְקִיעֶנָּה״ (ישעיה ז:ו), וְכֵן ״לְהַבְקִיעַ אֶל מֶלֶךְ אֱדוֹם״ (מלכים ב ג:כו):
<h3>פסוק יט</h3>
<b>וּכְעֵת צֵאת הַקֵּץ.</b> אוֹתוֹ קֵץ שֶׁאָמַר לוֹ הַנָּבִיא:
<b>וְלֹא עָשׂוּ לוֹ עַמּוֹ שְׂרֵפָה.</b> אַף עַל פִּי שֶׁהָיָה צָרִיךְ לְאוֹתוֹ שְׂרֵפָה, לְפִי שֶׁחָלָה בָָָּחֳלָיִים <b>רָעִים</b> וּבְשָׂרוֹ מַסְרִיחַ, לֹא חָפֵץ הַקָּדוֹשׁ בָּרוּךְ הוּא בִּכְבוֹדוֹ שֶׁיַּעֲשׂוּ לוֹ שְׂרֵפָה, וְגַם <b>לֹא</b> נִקְבַּר <b>בְּקִבְרוֹת הַמְּלָכִים</b>:
<h3>פסוק כ</h3>
<b>בְּלֹא חֶמְדָּה.</b> פִּתְרוֹן: כָּל יָמָיו הָיָה בְּרָעָה וּבְתַחֲלוּאִים, וְעָלָיו נִתְקַיֵּים ״רְאֵה נָתַתִּי לְפָנֶיךָ הַיּוֹם אֶת הַחַיִּים וְגוֹ׳״ (דברים ל:טו), וְגַם ״קְצַר יָמִים וּשְׂבַע רֹגֶז״ (איוב יד:א):
<h2>פרק כב</h2>
<h3>פסוק ב</h3>
<b>בֶּן אַרְבָּעִים וּשְׁתַּיִם.</b> וּבִמְלָכִים הוּא אוֹמֵר ״בֶּן עֶשְׂרִים וּשְׁתַּיִם״ (מלכים ב ח:כו), הָא כֵּיצַד? לְפִי זֶה הָיָה הַבֵּן גָּדוֹל מֵאָבִיו שְׁתֵּי שָׁנִים, אֶלָּא שְׁתֵּי שָׁנִים קֹדֶם שֶׁנּוֹלַד יְהוֹרָם אָבִיו נִגְזְרָה גְּזֵרָה זוֹ עַל בֵּית דָּוִד שֶׁתִּכְלֶה עִם בֵּית אַחְאָב, וְכֵן הוּא אוֹמֵר <b>וּמֵאֱלֹהִים הָיְתָה תְבוּסַת אֲחַזְיָה וְגוֹ׳</b>; וּבְיוֹם שֶׁנָּשָׂא אָסָא אֶת בַּת עָמְרִי לִיהוֹשָׁפָט בְּנוֹ נִגְזְרָה גְּזֵרָה זוֹ. כָּךְ שְׁנוּיָה בְּסֵדֶר עוֹלָם (סדר עולם רבה יז) וּבְתוֹסֶפְתָּא דְסוֹטָה (סוטה יב:ג). אַךְ בְּכָל הַמִּקְרָאוֹת לֹא מָצִינוּ שֶׁנָּשָׂא יְהוֹשָׁפָט בַּת עָמְרִי, אַךְ מָצָאתִי ״וַיִּתְחַתֵּן לְאַחְאָב״ (דברי הימים ב יח:א), וְשֶׁמָּא זוֹ הִיא אֲחוֹתוֹ שֶׁנָּשָׂא. וּבִשְׁנַת שְׁלֹשִׁים וְאַחַת לְאָסָא נְשָׂאָהּ, שֶׁנֶּאֱמַר ״וּבִשְׁנַת שְׁלֹשִׁים וְאַחַת לְאָסָא... מָלַךְ עָמְרִי״ (מלכים א טז:כג), וּכְשֶׁנָּשָׂא אָסָא אֶת בִּתּוֹ לִיהוֹשָׁפָט בְּנוֹ, שֶׁנִּתְעַלָּה עָמְרִי וְהָרְגוֹ תִּבְנִי, צֵא וַחֲשֹׁב מִשְּׁנַת שְׁלֹשִׁים וְשָׁלֹשׁ לְאָסָא עַד שֶׁמָּלַךְ אֲחַזְיָהוּ וְתִמְצָא אַרְבָּעִים וּשְׁתַּיִם שָׁנָה. וְעוֹד כָּתוּב אֶחָד אוֹמֵר ״בִּשְׁנַת שְׁתֵּים עֶשְׂרֵה... לְיוֹרָם בֶּן אַחְאָב... מָלַךְ אֲחַזְיָהוּ בֶן יְהוֹרָם״ (מלכים ב ח:כה), וְכָתוּב אֶחָד אוֹמֵר ״וּבִשְׁנַת אַחַת עֶשְׂרֵה... לְיוֹרָם... מָלַךְ אֲחַזְיָהוּ״ (מלכים ב ט:כט)! עַל כָּרְחֵינוּ, יְהוֹרָם אָבִיו לֹא מֵת אֶלָּא ״בִּשְׁנַת שְׁתֵּים עֶשְׂרֵה לְיוֹרָם בֶּן אַחְאָב״, שֶׁהֲרֵי כְּתִיב ״בִּשְׁנַת חָמֵשׁ לְיוֹרָם בֶּן אַחְאָב... מָלַךְ יְהוֹרָם בֶּן יְהוֹשָׁפָט... וּשְׁמֹנֶה שָׁנִים מָלָךְ״ (מלכים ב ח:טז-יז). וּמַה שֶּׁאָמַר שׁוּב ״בִּשְׁנַת אַחַת עֶשְׂרֵה... לְיוֹרָם״ לְפִי שֶׁמָּלַךְ בְּחַיֵּי אָבִיו שָׁנָה אַחַת, לְפִי שֶׁהָיָה אָבִיו נָגוּעַ בְּתַחֲלוּיִים קָשִׁים, כְּמוֹ שֶׁכָּתוּב ״וְאַחֲרֵי כָל זֹאת נְגָפוֹ ה׳ וְגוֹ׳״ (דברי הימים ב כא:יח), ״וַיַּמְלִיכוּ יֹשְׁבֵי יְרוּשָׁלַיִם אֶת אֲחַזְיָהוּ בְנוֹ הַקָּטָן״ (דברי הימים ב כב:א) שָׁנָה אַחַת בְּחַיֵּי אָבִיו; וְזֶהוּ דִּכְתִיב ״בִּשְׁנַת אַחַת עֶשְׂרֵה לְיוֹרָם״ (מלכים ב ט:כט); וּמַה שֶּׁאָמַר ״בִּשְׁנַת שְׁתֵּים עֶשְׂרֵה לְיוֹרָם״ לְאַחַר שֶׁמֵּת אָבִיו, אָז הָיָה שְׁתֵּים עֶשְׂרֵה לְיוֹרָם:
<h3>פסוק ה</h3>
<b>וַיַּכּוּ הָרַמִּים.</b> כְּמוֹ הָאֲרַמִּים; הַרְבֵּה מְקוֹמוֹת חָסֵר אָלֶ״ף, כְּגוֹן ״לַעֲמָשָׂא תֹמְרוּ״ (שמואל ב יט:יד); וּפְעָמִים הָאָלֶ״ף נוֹסֶפֶת בַּתֵּיבָה, כְּגוֹן ״אֵיתָן הָאֶזְרָחִי״ (תהלים פט:א) – כְּמוֹ הַזְּרָחִי, וְאָלֶ״ף שֶׁל ״וְאַחֲוָתִי בְאָזְנֵיכֶם״ (איוב יג:יז):
<h3>פסוק ו</h3>
<b>כִּי הַמַּכִּים אֲשֶׁר הִכּוּהוּ.</b> פִּתְרוֹן: מִן הַמַּכִּים, וְכֵן בִּמְלָכִים (מלכים ב ח:כט):
<b>וַעֲזַרְיָהוּ בֶן יְהוֹרָם.</b> זֶה אֲחַזְיָהוּ, וְכֵן הוּא אוֹמֵר ״וַאֲחַזְיָהוּ מֶלֶךְ יְהוּדָה יָרַד לִרְאוֹת אֶת יוֹרָם״ (מלכים ב ט:טז):
<h3>פסוק ז</h3>
<b>תְּבוּסַת.</b> פִּתְרוֹן: עִרְבּוּב, כְּמוֹ ״מִתְבּוֹסֶסֶת בְּדָמָיִךְ״ (יחזקאל טז:ו):
<h3>פסוק ח</h3>
<b>וּבְנֵי אֲחֵי אֲחַזְיָהוּ.</b> וּמַה שֶׁלֹּא נֶאֱמַר וַאֲחֵי אֲחַזְיָהוּ, לְפִי שֶׁנֶּהֶרְגוּ בִּימֵי יְהוֹרָם אֲבִיהֶם, כְּדִכְתִיב לְעֵיל: ״וַיַּעֲלוּ בִיהוּדָה וַיִּבְקָעוּהָ... וְלֹא נִשְׁאַר... בֵּן כִּי אִם אֲחַזְיָהוּ קְטַן בָּנָיו״ (דברי הימים ב כא:יז):
<h3>פסוק י</h3>
<b>וַתָּקָם וַתְּדַבֵּר.</b> לְשׁוֹן דֶּבֶר, וּבִמְלָכִים (מלכים ב יא:א) כְּתִיב ״וַתְּאַבֵּד״. וְעַל הַדּוֹר הַזֶּה אָמַר דָּוִד (תהלים יב:א) ״לַמְנַצֵּחַ עַל הַשְּׁמִינִית״ – שֶׁרָאָה בְּרוּחַ הַקֹּדֶשׁ שֶׁבַּדּוֹר שְׁמִינִי יֵהָרֵג כָּל זַרְעוֹ עַל יְדֵי עֲתַלְיָהוּ, שֶׁהֲרֵי מִשְּׁלֹמֹה עַד כָּאן שְׁמֹנָה דוֹרוֹת, וְהִתְפַּלֵּל שֶׁיִּשְׁתַּיֵּר זַרְעוֹ לְזִכָּרוֹן, וְאוֹמֵר (תהלים יב:ב): ״הוֹשִׁיעָה ה׳ כִּי גָמַר חָסִיד וְגוֹמֵר״. וּבִמְלָכִים (מלכים ב יא:ב) אוֹמֵר שֶׁעַל יְדֵי סַם הַמָּוֶת הֲרָגָתַם, שֶׁהֲרֵי כְּתִיב שָׁם ״וַתִּגְנֹב אוֹתוֹ מִתּוֹךְ בְּנֵי הַמֶּלֶךְ הַמְּמוּתִים״, וְקָרִינָן ״הַמּוּמָתִים״, וְיֵשׁ אֵם לַמִּקְרָא וְיֵשׁ אֵם לַמְּסוֹרֶת (סוכה ו:): ״הַמּוּמָתִים״ – מַשְׁמַע שֶׁכְּבָר מֵתוּ; וְאֵם לַמְּסוֹרֶת ״הַמְּמוּתִים״ – שֶׁמֵּתִים וְהוֹלְכִים עַל יְדֵי יִסּוּרִים, לְשׁוֹן הֹוֶה וְלֹא לְאַלְתַּר. וְזֶהוּ מִיתַת כִּשּׁוּף וְסַם הַמָּוֶת, שֶׁלֹּא מֵתִים לְאַלְתַּר, הוֹלְכִים וּמְדֻכִּים בְּתַחֲלוּאִים, וְשׁוּב מֵתִים; וְדֻגְמָא: ״מְמוֹתֵי תַחֲלוּאֵי רָעָב״ (ירמיה טז:ד; ירמיה יד:יח), כִּי גַּם הֵם אֵינָם מֵתִים לְאַלְתַּר:
<h3>פסוק יא</h3>
<b>בַּחֲדַר הַמִּטּוֹת.</b> תַּרְגּוּם: ״בְּאִדְרוֹן בֵּית עַרְסָתָא״, כְּלוֹמַר: בָּעֲזָרָה, בְּחֶדֶר שְׁכִיבַת הַכֹּהֲנִים. וְרַבֵּינוּ שְׁלֹמֹה זַצַ״ל פֵּירֵשׁ: בַּעֲלִיַּת בֵּית קֹדֶשׁ הַקֳּדָשִׁים, כְּדִכְתִיב בִּמְלָכִים ״וַיְהִי אִתָּהּ״ בְּ״בֵית ה׳ מִתְחַבֵּא וְגוֹ׳״ (מלכים ב י:ג); וְעָלָיו אָמַר דָּוִד: ״כִּי יִצְפְּנֵנִי בְּסֻכֹּה וְגוֹ׳״ (תהלים כז:ה). וְקוֹרֵהוּ ״חֲדַר הַמִּטּוֹת״ בִּמְלָכִים (מלכים ב יא:ב), עַל שֵׁם ״בֵּין שָׁדַי יָלִין״ (שיר השירים א:יג); וְהוּא שֶׁיִּסֵּד הַקַּלִּיר (קרא ר׳ אליעזר ובזכרונות דיום ראשון דראש השנה יסד זה עיין שם): ״אִם פָּץ לְמַטּוֹת, נָפַץ חֲדַר הַמִּטּוֹת, לְכַפּוֹר יִזְכּוֹר חֻרְבַּן הַבַּיִת יְכַפֵּר עֲלֵיכֶם״:
<h2>פרק כג</h2>
<h3>פסוק ג</h3>
<b>וַיִּכְרֹת כָּל הַקָּהָל בְּרִית בְּבֵית הָאֱלֹהִים עִם הַמֶּלֶךְ.</b> שֶׁיִּהְיוּ לְעֶזְרָתוֹ:
<h3>פסוק ד</h3>
<b>בָּאֵי הַשַּׁבָּת.</b> וְגַם יוֹצְאֵי הַשַּׁבָּת, כְּדִכְתִיב בְּסָמוּךְ <b>וַיִּקְחוּ אִישׁ אֶת אֲנָשָׁיו בָּאֵי הַשַּׁבָּת עִם יוֹצְאֵי הַשַּׁבָּת</b>. הַמִּשְׁמָרוֹת הָיוּ מִתְחַדְּשׁוֹת בְּשַׁבָּת (תענית ב:ו-ז): כְּהוּנָּה וּלְוִיָּה אַחַת יוֹצְאָה וְאַחַת נִכְנָסָה; וְאָז עִכֵּב יְהוֹיָדָע שָׁם מִשְׁמָר הַיּוֹצֵא עִם מִשְׁמָר הַנִּכְנָס, וְחִלְּקָן לִשְׁלֹשָׁה חֲלָקִים:
<h3>פסוק ה</h3>
<b>וְהַשְּׁלִישִׁית בְּבֵית הַמֶּלֶךְ.</b> לִשְׁמֹר שֶׁלֹּא יִקָּבְצוּ עָלָיו לַהֲרֹג אוֹתוֹ:
<b>וְהַשְּׁלִישִׁית.</b> הִיא הַשֵּׁנִית:
<b>בְּשַׁעַר הַיְסוֹד.</b> וּבִמְלָכִים (מלכים ב יא:ו) כְּתִיב ״וּבְשַׁעַר סוּר״, וּבְיוֹמָא יְרוּשַׁלְמִי מְפֹרָשׁ (ירושלמי עירובין ה:א): שִׁבְעָה שֵׁמוֹת הָיוּ לוֹ לְשַׁעַר הַיְסוֹד; ״סוּר״ – עַל שֵׁם שֶׁהָיוּ מְטַהֲרִים שָׁם אֶת הַמְצֹרָעִים עַל בֹּהֶן יָדָם, וְעַל שֵׁם ״סוּרוּ טָמֵא קָרְאוּ לָמוֹ״ (איכה ד:טו):
<h3>פסוק ו</h3>
<b>וְכָל הָעָם יִשְׁמְרוּ.</b> שֶׁלֹּא יָבוֹאוּ <b>בֵית ה׳</b>:
<h3>פסוק ז</h3>
<b>וְכֵלָיו בְּיָדוֹ.</b> כְּלֵי מִלְחַמְתּוֹ בְּיָדוֹ:
<h3>פסוק ח</h3>
<b>בָּאֵי הַשַּׁבָּת עִם יוֹצְאֵי הַשַּׁבָּת כִּי לֹא פָטַר.</b> אוֹתָן <b>מַחְלְקוֹת</b> הַיּוֹצְאִים לָלֶכֶת לְבֵיתָם, אֶלָּא עִכְּבָם שָׁם עִם הַבָּאִים; דֻּגְמָא: ״בַּלְּשָׁכוֹת פְּטוּרִים״ (דברי הימים א ט:לג) – כְּלוֹמַר: פְּטוּרִים הָיוּ מִכָּל מְלָאכָה שֶׁבָּעֲזָרָה, כִּי אִם לִשְׁמֹר הַלְּשָׁכוֹת, כִּי יוֹמָם וָלַיְלָה חוֹבָה עֲלֵיהֶם בַּמְּלָאכָה לִשְׁמֹר הָעֲזָרוֹת וְהַלְּשָׁכוֹת, לְפִיכָךְ הָיוּ פְּטוּרִים מִכָּל שְׁאָר מְלֶאכֶת הָעֲזָרָה:
<h3>פסוק י</h3>
<b>וְאִישׁ שִׁלְחוֹ בְיָדוֹ.</b> כְּלִי זֵינוֹ, כְּמוֹ ״וּבְעַד הַשֶּׁלַח״ דְּיוֹאֵל (יואל ב:ח):
<h3>פסוק יא</h3>
<b>אֶת הַנֵּזֶר.</b> הִיא הָעֲטָרָה שֶׁלָּקַח דָּוִד מֵרַבַּת בְּנֵי עַמּוֹן, כְּדִכְתִיב ״וַיִּקַּח דָּוִד עֲטֶרֶת מַלְכָּם וַתְּהִי עַל רֹאשׁ דָּוִד״ (דברי הימים א כ:ב). וּמִשָּׁם וָהָלְאָה הָיוּ מַלְכֵי יְהוּדָה מְנִיחִים אוֹתָהּ הַנֵּזֶר עַל רֹאשָׁם:
<b>וְאֶת הָעֵדוּת.</b> זֶה סֵפֶר תּוֹרָה, וְכֵן הוּא אוֹמֵר ״וְקָרָא בוֹ כָּל יְמֵי חַיָּיו״ (דברים יז:יט). וְרַבּוֹתֵינוּ אָמְרוּ (עבודה זרה מד.): <b>הַנֵּזֶר</b> זֶה <b>הָעֵדוּת</b>, שֶׁכָּל הָרָאוּי לַמַּלְכוּת הוֹלַמְתּוֹ, וְשֶׁאֵינוֹ רָאוּי לַמַּלְכוּת אֵינָהּ הוֹלַמְתּוֹ:
<h3>פסוק יג</h3>
<b>עוֹמֵד עַל עַמּוּדוֹ.</b> כְּדַאֲמַר ״וַיַּעֲמֹד הַמֶּלֶךְ עַל הָעַמּוּד״ (מלכים ב כג:ג), ״כִּי עָשָׂה שְׁלֹמֹה כִּיּוֹר נְחֹשֶׁת וְגוֹ׳ וַיַּעֲמֹד עָלָיו וַיְבָרֵךְ עַל בִּרְכָּיו״ (דברי הימים ב ו:יג). וְעַד הַיּוֹם מִנְהָג כְּשֶׁמְּוַעֲדִים יַחַד, עוֹמֵד הַמֶּלֶךְ אוֹ הַדּוּכוֹס בְּמָקוֹם גָּבוֹהַּ כְּדֵי שֶׁיּוּכְלוּ לִרְאוֹתוֹ, לִשְׁמֹעַ אֶת דְּבָרוֹ:
<b>קֶשֶׁר קֶשֶׁר.</b> מֶרֶד, מֶרֶד:
<h3>פסוק יד</h3>
<b>הַשְּׂדֵרוֹת.</b> פֵּירוּשׁ: מְקוֹם מְבוֹא הַמֶּלֶךְ מִבֵּיתוֹ לְבֵית ה׳. לֹא יָדַעְתִּי מַה לָּשׁוֹן שְׂדֵרוֹת, וְיוֹנָתָן תִּרְגֵּם (תרגום יונתן מלכים ב יא:ח): ״סִידְרַיָּא״:
<b>וְהַבָּא אַחֲרֶיהָ יוּמַת.</b> אַל תַּנִּיחוּהָ לָצֵאת דֶּרֶךְ מוֹצָא הָעֲזָרָה אֶל הָעִיר, פֶּן תִּמְצָא עוֹזְרִים מִתְחַבְּרִים אֵלֶיהָ:
<b>וְהַבָּא אַחֲרֶיהָ.</b> לָעֶזְרָה:
<b>יוּמַת.</b> הֲמִיתוּהוּ:
<h3>פסוק טו</h3>
<b>וַיָּשִׂימוּ לָהּ יָדַיִם.</b> מָקוֹם לָנוּס:
<h3>פסוק טז</h3>
<b>בְּרִית בֵּינוֹ וּבֵין כָּל הָעָם וּבֵין הַמֶּלֶךְ.</b> שֶׁיְּהוּ כֻלָּם הַמֶּלֶךְ וְהָעָם אַחֲרֵי ה׳:
<h3>פסוק יח</h3>
<b>פְּקֻדּוֹת.</b> מְמֻנִּים עַל זֶה, לְהַעֲלוֹת עוֹלוֹת וְכָל הָאָמוּר בַּפָּרָשָׁה; דּוּגְמָא: ״וַיִּשְׁמַע פַּשְׁחוּר וְגוֹ׳ וְהוּא פָּקִיד נָגִיד בֵּית ה׳״ (ירמיהו כ:א):
<h3>פסוק יט</h3>
<b>וְלֹא יָבֹא טָמֵא לְכָל דָּבָר.</b> אַף הָיוּ פְּקִידִים שֶׁלֹּא יַנִּיחוּ לִיכָּנֵס בָּעֲזָרָה שׁוּם טָמֵא מִשּׁוּם צֹרֶךְ כָּל דָּבָר:
<h2>פרק כד</h2>
<h3>פסוק ב</h3>
<b>כָּל יְמֵי יְהוֹיָדָע.</b> וּבִמְלָכִים (מלכים ב יב:ג) כְּתִיב ״כָּל יָמָיו אֲשֶׁר הוֹרָהוּ הַכֹּהֵן״, אֲבָל לְאַחַר שֶׁמֵּת, אָז בָּאוּ שָׂרֵי הַמֶּלֶךְ לְהִשְׁתַּחֲווֹת לוֹ לַעֲשׂוֹתוֹ קֹדֶשׁ. וּבַמִּדְרָשׁ מְפֹרָשׁ (תנחומא, וארא טז): לְפִי שֶׁנִּטְמַן בְּבֵית קֹדֶשׁ הַקֳּדָשִׁים וְלֹא הוּזַק, אָמְרוּ: כְּדַי אַתָּה לִהְיוֹת אֱלוֹהַּ:
<h3>פסוק ג</h3>
<b>וַיּוֹלֶד בָּנִים וּבָנוֹת.</b> לְפִי שֶׁנֶּאֱמַר לְמַטָּה (לקמן, כב) שֶׁהָרַג יוֹאָשׁ אֶת בְּנֵי יְהוֹיָדָע, הֻצְרַךְ לוֹמַר שֶׁהָיוּ לוֹ בָּנִים:
<h3>פסוק ה</h3>
<b>וְקִבְצוּ מִכָּל יִשְׂרָאֵל.</b> כְּלוֹמַר: קִבְצוּ אוֹתוֹ <b>כֶּסֶף</b> שֶׁהָיוּ יִשְׂרָאֵל נוֹתְנִים <b>מִדֵּי שָׁנָה בְּשָׁנָה</b>, כְּדִכְתִיב ״כָּל הָעוֹבֵר עַל הַפְּקוּדִים״ (שמות ל:יג) וּבִמְלָכִים ״כָּל כֶּסֶף הַקֳּדָשִׁים אֲשֶׁר יוּבָא בֵּית ה׳ כֶּסֶף עוֹבֵר וְגוֹ׳״ (מלכים ב יב:ה); שֶׁשָּׁלֹשׁ כְּסָפִים הָיוּ: ״כֶּסֶף עוֹבֵר״ שְׁקָלִים בְּכָל שָׁנָה, שֶׁנֶּאֱמַר ״כָּל הָעוֹבֵר עַל הַפְּקוּדִים״ (שמות ל:יג) – ״עוֹבֵר״ עַל שֵׁם הָעוֹבֵר; ״כֶּסֶף נַפְשׁוֹת עֶרְכּוֹ״ (מלכים ב יב:ה) – עַל אִישׁ שֶׁהִתְנַדֵּב עֵרֶךְ נַפְשׁוֹ, כְּמוֹ הָאוֹמֵר עֶרְכִּי עָלַי; וְכָל כֶּסֶף אֲשֶׁר יַעֲלֶה עַל לֵב אִישׁ נְדָבָה לְבֶדֶק הַבַּיִת:
<b>וְאַתֶּם תְּמַהֲרוּ לַדָּבָר וְלֹא מִהֲרוּ הַלְוִיִּם.</b> מְפֹרָשׁ בְּטוֹב בִּמְלָכִים (מלכים ב יב:ו) שֶׁאָמַר הַמֶּלֶךְ ״יִקְחוּ לָהֶם הַכֹּהֲנִים אִישׁ מֵאֵת מַכָּרוֹ״, וְיִתְעַצְּלוּ בַּדָּבָר לְהַטְרִיחַ מַכָּרֵיהֶם, וּכְשֶׁרָאָה הַמֶּלֶךְ כֵּן אָמַר לָהֶם (מלכים ב יב:ח) ״וְעַתָּה אַל תִּקְחוּ כֶּסֶף מֵאֵת מַכָּרֵיכֶם כִּי לְבֶדֶק הַבַּיִת תִּתְּנוּהוּ״, זֶהוּ שֶׁאָמַר כָּאן וְאַתֶּם תְּמַהֲרוּ לַדָּבָר וְלֹא מִהֲרוּ הַלְוִיִּם:
<h3>פסוק ו</h3>
<b>מַשְׂאַת מֹשֶׁה עֶבֶד ה׳.</b> כְּלוֹמַר: שְׁקָלִים שֶׁצִּוָּה עֲלֵיהֶם בַּמִּדְבָּר (שמות ל:יג-טז):
<b>מַשְׂאַת.</b> עַל שֵׁם ״כִּי תִשָּׂא״ (שמות ל:יב):
<h3>פסוק ז</h3>
<b>כִּי עֲתַלְיָהוּ הַמִּרְשַׁעַת בָּנֶיהָ פָרְצוּ.</b> הֻצְרַךְ לוֹמַר, כִּי מֵחָדָשׁ בְּנָאוֹ שְׁלֹמֹה בִּנְיָן חָזָק, כִּי מִשֶּׁבְּנָאוֹ שְׁלֹמֹה עַד יוֹאָשׁ לֹא הָיוּ רַק מֵאָה עֶשְׂרִים וְחָמֵשׁ שָׁנָה וּכְבָר הָיָה נִפְרָץ, שֶׁאִם לֹא שֶׁפָּרְצוּ עֲתַלְיָהוּ וּבָנֶיהָ, עֲדַיִן הָיָה קַיָּם, שֶׁהֲרֵי מִיּוֹאָשׁ עַד יֹאשִׁיָּהוּ יוֹתֵר מִמָּאתַיִם שָׁנָה, וְלֹא הֻצְרְכוּ לְחַזְּקוֹ עַד יֹאשִׁיָּהוּ; וְאַף עַל פִּי כֵּן לֹא עֲשָׂאוֹ יוֹאָשׁ חָדָשׁ כְּבַתְּחִלָּה. וּמִגְּמַר הַבַּיִת עַד יוֹאָשׁ מֵאָה עֶשְׂרִים וְחָמֵשׁ כֵּיצַד? שְׁלֹמֹה מָלַךְ אַרְבָּעִים שָׁנָה וְאַרְבַּע שָׁנָה לְמַלְכוּתוֹ הִתְחִיל לִבְנוֹתוֹ, וְשֶׁבַע שָׁנָה עִכֵּב בְּבִנְיָנוֹ, הֲרֵי עֶשֶׂר שָׁנָה, וְנִשְׁאַר שְׁלוֹשִׁים; וְרְחַבְעָם מָלַךְ שְׁבַע עֶשְׂרֵה, הֲרֵי אַרְבָּעִים וָשֶׁבַע; וַאֲבִיָּה שָׁלוֹשׁ, הֲרֵי חֲמִשִּים; וְאָסָא אַרְבָּעִים וְאַחַת, הֲרֵי תִּשְׁעִים וְאַחַת; וִיהוֹשָׁפָט עֶשְׂרִים וְחָמֵשׁ, הֲרֵי מֵאָה וְשֵׁשׁ עֶשְׂרֵה; יְהוֹרָם שְׁמוֹנֶה, הֲרֵי מֵאָה עֶשְׂרִים וְאַרְבַּע; וַאֲחַזְיָה אַחַת, הֲרֵי מֵאָה עֶשְׂרִים וְחָמֵשׁ. וּמִיּוֹאָשׁ עַד יֹאשִׁיָּהוּ כֵּיצַד? אֲמַצְיָה מָלַךְ עֶשְׂרִים וְתֵשַׁע שָׁנִים, עֻזִּיָּהוּ חֲמִשִּׁים וּשְׁתַּיִם, יוֹתָם שֵׁשׁ עֶשְׂרֵה, אָחָז שֵׁשׁ עֶשְׂרֵה, חִזְקִיָּה עֶשְׂרִים וְתֵשַׁע, מְנַשֶּׁה חֲמִשִּׁים וְחָמֵשׁ וְאָמוֹן שְׁתַּיִם, הֲרֵי מָאתַיִם חָסֵר אַחַת. וְאוֹתָן שָׁנִים יוֹתֵר שֶׁחָיָה יוֹאָשׁ לְאַחַר חֶזְקַת הַבַּיִת, נִמְצָא שֶׁלֹּא הֻצְרְכוּ לְחַזֵּק אֶת בֶּדֶק הַבַּיִת אִם לֹא עֲתַלְיָהוּ הַמִּרְשַׁעַת וּבָנֶיהָ פָּרְצוּהוּ:
<b>כִּי עֲתַלְיָהוּ וְגוֹ׳.</b> לָכֵן אֵין תֵּימַהּ אִם צָרִיךְ מְהֵרָה כָּל כָּךְ חִזּוּק. וְגַם אַל תִּתְמַהּ שֶׁלֹּא הָיָה כֶּסֶף וְזָהָב שֶׁל הַקְדָּשׁוֹת בְּאוֹצְרוֹת בֵּית ה׳, עַד שֶׁהֻצְרְכוּ לִיתֵּן <b>קוֹל בִּיהוּדָה וּבִירוּשָׁלַיִם לְהָבִיא מַשְׂאַת, כִּי גַם כָּל קָדְשֵׁי בֵית ה׳ עָשׂוּ לַבְּעָלִים</b>:
<h3>פסוק ח</h3>
<b>וַיַּעֲשׂוּ אֲרוֹן אֶחָד.</b> וּבִמְלָכִים כְּתִיב ״וַיִּקֹּב חוֹר בְּדַלְתּוֹ״ (מלכים ב יב:י); עַל יְדֵי אוֹתוֹ חוֹר הָיוּ זוֹרְקִין בָּאָרוֹן הַהֶקְדָּשׁוֹת וְלֹא לִפְתּוֹחַ הַדֶּלֶת, פֶּן יָבֹא רַמַּאי וְיִגְנוֹב מִמֶּנּוּ:
<b>וַיִּתְּנֻהוּ בְּשַׁעַר בֵּית ה׳ חוּצָה.</b> כְּדֵי שֶׁיּוּכְלוּ לָבֹא אֵלָיו כָּל נְדִיב לֵב (שמות לה:כב) לָתֵת בּוֹ אֶת תְּרוּמַת ה׳:
<h3>פסוק יא</h3>
<b>וְכִרְאוֹתָם כִּי רַב הַכֶּסֶף.</b> אָז בָּא סוֹפֵר הַמֶּלֶךְ:
<b>וּפְקִיד כֹּהֵן רֹאשׁ.</b> מְשָׁרֵת הַמְּמֻנֶּה תַּחַת כֹּהֵן הָרֹאשׁ, וְהוּא סְגַן כְּהֻנָּה, עִם סוֹפֵר הַמֶּלֶךְ. וּבִמְלָכִים כְּתִיב ״וַיַּעַל סוֹפֵר הַמֶּלֶךְ וְכֹהֵן גָּדוֹל״ (מלכים ב יב:יא) – פִּתְרוֹן ״וַיַּעַל סוֹפֵר הַמֶּלֶךְ״ וְאַף ״כֹּהֵן גָּדוֹל״ שָׁלַח פְּקִידוֹ, הוּא הַסּוֹפֵר הַכּוֹתֵב מַה שֶּׁכֹּהֵן גָּדוֹל מְצַוֶּה לוֹ; כִּי אֵין הָגוּן וְכָבוֹד לְכֹהֵן גָּדוֹל לֵילֵךְ עִם עַבְדֵי הַמֶּלֶךְ:
<b>וַיְעָרוּ אֶת הָאָרוֹן.</b> דֻּגְמָא: ״וַתְּעַר כַּדָּהּ״ (בראשית כד:כ):
<b>וַיִּשָּׂאֻהוּ.</b> בְּכָל יוֹם וָיוֹם כְּשֶׁרוֹאִין כִּי רַב הַכֶּסֶף שֶׁבּוֹ, מְבִיאִין אוֹתוֹ לִפְקִיד הַמֶּלֶךְ בְּתוֹךְ הָעֲזָרָה, מְעָרִין אוֹתוֹ וְנוֹשְׂאִין אוֹתוֹ וּמַחֲזִירִין <b>אֶל מְקוֹמוֹ בְּשַׁעַר ה׳ חוּצָה</b>:
<h3>פסוק יג</h3>
<b>וַתַּעַל אֲרוּכָה לַמְּלָאכָה.</b> דֻּגְמָא: ״הַיְחַיּוּ הָאֲבָנִים״ דְּעֶזְרָא (נחמיה ג:לד), וְגַם לְעֵיל ״יוֹאָב יְחַיֶּה אֶת שְׁאָר הָעִיר״ (דברי הימים א יא:ח):
<b>עַל מַתְכֻּנְתּוֹ.</b> עַל מְכוֹנוֹ:
<h3>פסוק יד</h3>
<b>כְּלֵי שָׁרֵת וְהַעֲלוֹת.</b> שְׁטוּשִׁיל בִּלְשׁוֹן אַשְׁכְּנַז, הוּא שֶׁכּוֹתְשִׁין אֶת הַבְּשָׂמִים בְּמַכְתֶּשֶׁת; דּוּגְמָא: ״אִם תִּכְתּוֹשׁ אֱוִיל בַּמַּכְתֵּשׁ״ (משלי כז:כב). כֵּן אָמַר לִי רַבִּי יִצְחָק בַּר שְׁמוּאֵל מִנַּרְבּוֹנָא. וְיֵשׁ אוֹמְרִים: <b>וְהַעֲלוֹת</b> אֵלּוּ הַנְּסָרִים שֶׁחוֹתְכִין עֲלֵיהֶם בָּשָׂר; וְדוּגְמָא בְּבֵיצָה (יא.): אֵין מְטַלְטְלִין אֶת הָעֱלִי לְקַצֵּב עָלָיו בָּשָׂר:
<b>וְכַפּוֹת וּכְלֵי זָהָב וָכָסֶף.</b> וּבִמְלָכִים (מלכים ב יב:יד) כָּתִיב ״אַךְ לֹא יֵעָשֶׂה בֵּית ה׳ סִפּוֹת כֶּסֶף״, הָא כֵּיצַד? מְפֹרָשׁ בִּכְתוּבוֹת בְּפֶרֶק קַמָּא (כתובות קו.-קו:): בְּעָא מִינֵּיהּ רַב הוּנָא מֵרַב: כְּלֵי שָׁרֵת מַהוּ שֶׁיַּעֲשׂוּ מִקָּדְשֵׁי בֶּדֶק הַבַּיִת וְכוּ׳:
<h3>פסוק כ</h3>
<b>מֵעַל לָעָם.</b> גָּבוֹהַּ מִכָּל הָעָם כְּדֵי לְהַשְׁמִיעַ קוֹלוֹ. וּבְאֵיכָה רַבָּתִי (איכה רבתי פתיחתא כג) דּוֹרֵשׁ: סָמַךְ עַל עַצְמוֹ שֶׁהָיָה שַׂר גָּבוֹהַּ מִכָּל הָעָם, נָבִיא וְכֹהֵן, וּבְיוֹם הַכִּפּוּרִים וַחֲתַן הַמֶּלֶךְ, וְלֹא נִתְיָירֵא מִלּוֹמַר נְבוּאָה; וְעַל זֶה נֶאֱמַר ״אִם יֵהָרֵג בְּמִקְדַּשׁ ה׳ כֹּהֵן וְנָבִיא״ (איכה ב:כ):
<h3>פסוק כב</h3>
<b>וּבְמוֹתוֹ אָמַר יֵרֶא ה׳ וְיִדְרוֹשׁ.</b> כִּי לֹא הֲרָגוּנִי אֶלָּא שֶׁאָמַרְתִּי שְׁלִיחוּתוֹ שֶׁל מָקוֹם, וּמֵאַחַר שֶׁנֶּהֱרַגְתִּי עָלָיו, מִן הַדִּין וְהָגוּן וְכְדַאי הוּא שֶׁיִּדְרוֹשׁ דָּמִי; וְכֵן הָיָה, כִּי מִיָּד נִדְרַשׁ דָּמוֹ, כִּי <b>לִתְקוּפַת הַשָּׁנָה וְגוֹ׳</b>:
<h3>פסוק כג</h3>
<b>וַיְהִי לִתְקוּפַת הַשָּׁנָה.</b> לְפִי שֶׁבְּנֵי יְהוּדָה חָטְאוּ יוֹתֵר מִשְּׁאָר שְׁבָטִים, כְּמוֹ שֶׁאָמַר לְעֵיל <b>וַיַּעַזְבוּ אֶת בֵּית ה׳ אֱלֹהֵי אֲבוֹתֵיהֶם</b>:
<b>וַיַּשְׁחִיתוּ אֶת כָּל שָׂרֵי הָעָם.</b> מוּסָב לְמַעְלָה <b>וְאַחֲרֵי מוֹת יְהוֹיָדָע בָּאוּ שָׂרֵי יְהוּדָה וַיִּשְׁתַּחֲווּ לַמֶּלֶךְ</b>, וְהֶחֱטִיאוּ אֶת יוֹאָשׁ אַחֲרֵיהֶם; עַל זֶה נִפְרַע לָהֶם גְּמוּלָם, שֶׁבָּאוּ חֵיל אֲרָם וְהִשְׁחִיתוּ אֶת כָּל שָׂרֵי הָעָם:
<b>מֵעָם.</b> מִהְיוֹת עָם:
<h3>פסוק כה</h3>
<b>בִּדְמֵי בְּנֵי יְהוֹיָדָע.</b> בִּשְׁבִיל דְּמֵי זְכַרְיָה שֶׁהָיָה בֶּן יְהוֹיָדָע, כִּי הָיָה לוֹ לִזְכֹּר טוֹבָה וָחֶסֶד שֶׁגָּמַל עִמּוֹ יְהוֹיָדָע, וּבִשְׁבִיל אוֹתוֹ עָוֹן נִתְקַשְּׁרוּ <b>עָלָיו עֲבָדָיו וַיַּהַרְגֻהוּ עַל מִטָּתוֹ</b> – מָדְדוּ לוֹ מִדָּה כְּנֶגֶד מִדָּה: עַל שֶׁנֶּהֱרַג זְכַרְיָה שָׁקֵט וְשָׁלֵיו וּבוֹטֵחַ, שֶׁאֵין לוֹ לִדְאֹג, כִּי בֶּן יְהוֹיָדָע הוּא, וְלִכְבוֹדוֹ יִנְהֲגוּ בּוֹ כָּבוֹד, וְשָׁפְכוּ דָּמָיו לָאָרֶץ – וְעַל כֵּן נֶהֱרַג גַּם הוּא בְּשָׁלוֹם וְהַשְׁקֵט (ישעיה לב:יז) <b>עַל מִטָּתוֹ</b>:
<h3>פסוק כו</h3>
<b>הַמּוֹאָבִית.</b> מָה לִי מִי הָיוּ וּמִמִּי יָצְאוּ, אִם מִבְּנֵי יִשְׂרָאֵל אוֹ מִמּוֹאָבִים? אֶלָּא יָבֹאוּ כְּפוּיֵי טוֹבָה, שֶׁכָּפוּ טוֹבָתוֹ שֶׁל אַבְרָהָם אָבִינוּ לְלוֹט אֲבִיהֶם, שֶׁנִּלְחַם עִם הַמְּלָכִים כְּשֶׁשָּׁמַע שֶׁנִּשְׁבָּה לוֹט (בראשית יד:יד-טז), וְהֵם שָׂכְרוּ אֶת בִּלְעָם לְקַלֵּל בָּנָיו (במדבר כב:ה-ו), וְיִפָּרְעוּ מִיּוֹאָשׁ שֶׁכָּפָה טוֹבָתוֹ שֶׁל יְהוֹיָדָע וְהָרַג אֶת זְכַרְיָה בְּנוֹ; כֵּן מְפֹרָשׁ בַּמְּכִילְתָּא (מכילתא בשלח עמלק א):
<h2>פרק כה</h2>
<h3>פסוק ז</h3>
<b>כִּי אֵין ה׳ עִם יִשְׂרָאֵל כֹּל בְּנֵי אֶפְרָיִם.</b> לְפִי שֶׁיָּרָבְעָם מִשֵּׁבֶט אֶפְרַיִם, וְהוּא הָיָה הָרִאשׁוֹן שֶׁהֶחֱטִיא אֶת יִשְׂרָאֵל, וּבְכָל דּוֹר וָדוֹר אַחֲרָיו הָיָה לָהֶם לְמוֹקֵשׁ, שֶׁהָיוּ עוֹבְדִין לְעֶגְלֵי זָהָב שֶׁל יָרָבְעָם (דברי הימים ב יג:ח):
<h3>פסוק ח</h3>
<b>כִּי אִם בֹּא אַתָּה.</b> פִּתְרוֹן: אִם לֹא תַאֲמִין בִּדְבָרַי, הֲלֹא תְנַסֶּה; בֹּא אַתָּה וַ<b>עֲשֵׂה וַחֲזַק לַמִּלְחָמָה</b>:
<b>לַעְזֹר וּלְהַכְשִׁיל.</b> פִּתְרוֹן: <b>יֵשׁ</b> לוֹ <b>כֹּחַ</b> וּגְבוּרָה לַעְזֹר לְךָ בְּלֹא חַיִל שֶׁל אֶפְרַיִם, וּלְהַכְשִׁיל אוֹתְךָ אִם תּוֹלִיכֵם עִמְּךָ:
<h3>פסוק יב</h3>
<b>וְכֻלָּם נִבְקָעוּ. וַיְהִי אַחֲרֵי בֹא וְגוֹ׳.</b> בְּאֵיכָה רַבָּתִי (איכה רבה פתיחתא יד) עָלָיו נֶאֱמַר ״וְרָגַז וְשָׂחַק וְאֵין נָחַת״ (משלי כט:ט):
<h3>פסוק יג</h3>
<b>וַיִּפְשְׁטוּ בְּעָרֵי יְהוּדָה מִשֹּׁמְרוֹן וְעַד בֵּית חוֹרוֹן.</b> לְאַחַר שֶׁחָזְרוּ לִמְקוֹמָם, כְּדִלְעֵיל <b>וַיִּחַר אַפָּם מְאֹד בִּיהוּדָה וַיָּשׁוּבוּ לִמְקוֹמָם</b>; שֶׁאִם לֹא כֵן, אֶלָּא מִיָּד שֶׁנִּבְדְּלוּ מֵאֲמַצְיָה פָּשְׁטוּ בְּעָרֵי יְהוּדָה, הָיָה לוֹ לוֹמַר: וַיִּפְשְׁטוּ בְּעָרֵי יְהוּדָה מִבֵּית חוֹרוֹן עַד שׁוֹמְרוֹן:
<h3>פסוק טז</h3>
<b>כִּי יָעַץ אֱלֹהִים לְהַשְׁחִיתֶךָ.</b> כְּלוֹמַר: אִם אֵין אַתָּה שׁוֹמֵעַ לַעֲצָתִי לֵילֵךְ בְּדֶרֶךְ יְשָׁרָה, דַּע לְךָ, אַתָּה הַמֶּלֶךְ, כִּי יָעַץ ה׳ לְהַשְׁחִיתֶךָ, הוֹאִיל <b>כִּי עָשִׂיתָ זֹּאת וְלֹא שָׁמַעְתָּ לַעֲצָתִי</b>. וּמַה הִיא הָעֵצָה? שֶׁהִשִּׂיאֲךָ לְהִתְגָּרוֹת בְּמֶלֶךְ יִשְׂרָאֵל וְלִיפּוֹל לְפָנָיו, כְּדִכְתִיב <b>וַיִּוָּעֵץ אֲמַצְיָה מֶלֶךְ יְהוּדָה וַיִּשְׁלַח אֶל יוֹאָשׁ וְגוֹ׳</b>:
<h3>פסוק יז</h3>
<b>לְךָ נִתְרָאֶה פָנִים.</b> לְהַרְאוֹת גְּבוּרָתֵינוּ עַל סוּסִים בָּרְמָחִים:
<h3>פסוק יח</h3>
<b>הַחוֹחַ אֲשֶׁר בַּלְּבָנוֹן.</b> שֶׁהוּא שְׁפַל רוּחַ:
<b>שָׁלַח אֶל הָאֶרֶז.</b> שֶׁהוּא שַׂר גָּדוֹל מִכָּל הָאִילָנוֹת:
<b>וַתַּעֲבֹר וַתִּרְמוֹס.</b> וְלֹא רָצָה הָאֶרֶז לְהָרְגוֹ, כִּי זִילוּת הוּא בְּעֵינָיו לִטְרֹף הַחוֹחַ, אֶלָּא עָבְרָה עָלָיו וּרְמָסַתּוֹ לְבִזָּיוֹן, כִּי הֵיאַךְ נְשָׂאוֹ לִבּוֹ לִשְׁלֹחַ בִּזָּיוֹן גָּדוֹל כָּזֶה לְאֶרֶז גָּבוֹהַּ; אַף אַתָּה כְּחוֹחַ, שֶׁאֵין לְךָ רַק שְׁנֵי שְׁבָטִים, וְעַתָּה עֲבָדַי יְקוּמוּן עָלֶיךָ וְיִרְמְסוּךָ כְּשֶׁיִּשְׁמְעוּ הַבִּזָּיוֹן הַזֶּה:
<h3>פסוק יט</h3>
<b>וּנְשָׂאֲךָ לִבְּךָ.</b> לִרְדֹּף אַחַר הַכָּבוֹד, וְרוֹצֶה אַתָּה לְהִתְכַּבֵּד אַף בִּי; וּבִמְלָכִים: ״הִכָּבֵד וְשֵׁב בְּבֵיתֶךָ״ (מלכים ב יד:י):
<h3>פסוק כ</h3>
<b>כִּי מֵהָאֱלֹהִים הִיא לְמַעַן תִּתָּם בְּיָד.</b> כְּלוֹמַר: בִּידֵיהֶם; כְּדִלְעֵיל <b>יָדַעְתִּי כִּי יָעַץ אֱלֹהִים לְהַשְׁחִיתֶךָ</b>:
<h3>פסוק כא</h3>
<b>בְּבֵית שֶׁמֶשׁ.</b> הָיְתָה הַמִּלְחָמָה, וְהֻצְרַךְ לוֹמַר, שֶׁלֹּא תֹאמַר: כְּשֶׁתְּפָשׂוּ אֲמַצְיָה, לָמָּה הֱבִיאוֹ לִירוּשָׁלַיִם וְלֹא לְשׁוֹמְרוֹן? לְפִי שֶׁהָיָה בֵּית שֶׁמֶשׁ סָמוּךְ לִירוּשָׁלַיִם:
<h3>פסוק כג</h3>
<b>וַיִּפְרֹץ בְּחוֹמַת.</b> שֶׁאָמַר: מֵעַתָּה לֹא יִמְרֹד בִּי, כִּי לֹא גָבַהּ לִבּוֹ (דברי הימים ב כו:טז) כָּל כָּךְ לִמְרֹד, הוֹאִיל וְנִפְרְצָה הַחוֹמָה:
<h3>פסוק כד</h3>
<b>הַנִּמְצָאִים בְּבֵית הָאֱלֹהִים עִם עֹבֵד אֱדוֹם.</b> כִּי הוּא וּבָנָיו נְגִידִים עַל הָאוֹצָרוֹת כָּל יְמֵיהֶם, כְּדִלְעֵיל (דברי הימים א כו:טו):
<b>וְאֶת בְּנֵי הַתַּעֲרֻבוֹת.</b> שֶׁלֹּא הִנִּיחוּ יִשְׂרָאֵל אֶת אֲמַצְיָהוּ לִהְיוֹת עוֹד מֶלֶךְ בִּירוּשָׁלַיִם, עַד שֶׁנָּתַן בְּנֵי הַשָּׂרִים עֵרָבוֹן שֶׁלֹּא יִמְרְדוּ עוֹד בּוֹ; וְכֵן תִּרְגֵּם יוֹנָתָן אוֹתוֹ בִּמְלָכִים (מלכים ב יד:יד): ״בְּנֵי רַבְרְבַיָּא״. וְרַבֵּינוּ יוֹסֵף פֵּרֵשׁ <b>תַּעֲרֻבוֹת</b> – אוֹתָן הַתַּעֲרֻבוֹת שֶׁהָיָה לוֹ לַמֶּלֶךְ נְתוּנִים בְּעֵרָבוּת שֶׁלֹּא יִמְרְדוּ אֲבוֹתָם בּוֹ. וְלֹא נִרְאֶה לִי, כִּי לֹא מָצִינוּ שֶׁגָּבְרָה יַד יְהוּדָה כָּל כָּךְ עַל אֲחֵרִים שֶׁיְּהוּ צְרִיכִים לִיתֵּן לִיהוּדָה בְּנֵיהֶם לְעֵרָבוֹן:
<h3>פסוק כז</h3>
<b>וּמֵעֵת אֲשֶׁר סָר אֲמַצְיָה מֵאַחֲרֵי ה׳.</b> וְנָפַל לִפְנֵי מֶלֶךְ יִשְׂרָאֵל מִיָּד <b>וַיִּקְשְׁרוּ עָלָיו קֶשֶׁר בִּירוּשָׁלִַם</b> לְהָרְגוֹ, כִּי הָיָה לִבָּם דָּוֶה אִישׁ עַל בְּנוֹ וְעַל אָחִיו וְעַל קְרוֹבוֹ שֶׁנֶּהֶרְגוּ עַל יָדוֹ, לְפִי שֶׁנִּתְגָּרָה בְּמֶלֶךְ יִשְׂרָאֵל:
<b>וַיָּנָס לָכִישָׁה.</b> עִיר מִבְצָר אֲשֶׁר נִלְחַם עָלֶיהָ סַנְחֵרִיב (מלכים ב יח:יד), וְנָס לָכִישָׁה וַיְהִי שָׁם ט״ו שָׁנִים, עַד שֶׁשָּׁלְחוּ אַחֲרָיו <b>לָכִישָׁה וַיְמִיתֻהוּ שָׁם</b>. וְאוֹתָן חֲמֵשׁ עֶשְׂרֵה שָׁנָה שֶׁהָיָה בְלָכִישׁ מָלְכָה יְכָלְיָהוּ אֵם עֻזִּיָּהוּ תַּחְתָּיו. אַךְ קָשֶׁה לִי; וּבְפֵירוּשׁ ר׳ יוֹסֵף זַצַ״ל (מלכים ב יד:יז-כב) רָאִיתִי: גַּם אוֹתָן חֲמֵשׁ עֶשְׂרֵה שָׁנִים שֶׁהָיָה בְלָכִישׁ מָלַךְ עֻזִּיָּהוּ בְּנוֹ תַּחְתָּיו – וְלֹא נָכוֹן לְפוֹתְרוֹ כֵּן, שֶׁהֲרֵי כְּתִיב בְּסָמוּךְ: ״וְהוּא בֶּן שֵׁשׁ עֶשְׂרֵה שָׁנָה״ (דברי הימים ב כו:ג) – נִמְצָא שֶׁלֹּא הָיָה בִּזְמַן שֶׁבָּרַח אָבִיו אֶלָּא בֶּן שָׁנָה; וְעוֹד, שֶׁאִם כֵּן, הָיָה לוֹ לוֹמַר: וַיִּקְחוּ אֶת עֻזִּיָּהוּ וַיַּמְלִיכוּ תַּחַת אָבִיו בְּחַיָּיו; אֶלָּא מַשְׁמַע שֶׁלֹּא מָלַךְ בְּחַיֵּי אָבִיו:
<h2>פרק כו</h2>
<h3>פסוק ד</h3>
<b>וַיַּעַשׂ הַיָּשָׁר בְּעֵינֵי ה׳ כְּכָל.</b> הַיָּשָׁר שֶׁ<b>עָשָׂה אָבִיו</b> עָשָׂה, וְלֹא עָשָׂה כְּרִשְׁעָתוֹ:
<h3>פסוק ה</h3>
<b>בִּימֵי זְכַרְיָהוּ.</b> זֶה עֻזִּיָּהוּ, וּשְׁלֹשָׁה שֵׁמוֹת נִקְרְאוּ לוֹ: עֻזִּיָּהוּ, זְכַרְיָהוּ, עֲזַרְיָהוּ. וְדֻגְמָא: יְהוֹאָחָז, אֲחַזְיָהוּ (מלכים ב יד:יג):
<b>הַמֵּבִין בִּרְאוֹת הָאֱלֹהִים.</b> שֶׁהֵבִין בְּיִרְאַת אֱלֹהִים שֶׁטּוֹבָה הִיא, וְנִתְיָרֵא מֵה׳:
<h3>פסוק ט</h3>
<b>וַיִּבֶן עֻזִּיָּהוּ מִגְדָּלִים וְגוֹ׳.</b> הֻצְרַךְ לְחַזֵּק מַה שֶּׁפָּרְצוּ בַחוֹמָה בִּימֵי אָבִיו (דברי הימים ב כה:כג):
<h3>פסוק י</h3>
<b>אִכָּרִים.</b> אַרַאטוּ״רִי בְּלַעַ״ז:
<b>וּכְרָמִים.</b> דֻּגְמָא: ״לְכֹרְמִים וּלְיֹגְבִים״ (מלכים ב כה:יב); שׁוֹמְרֵי בְּהֵמוֹת הָיָה לוֹ:
<b>כִּי אוֹהֵב אֲדָמָה הָיָה.</b> מְפֹרָשׁ בִּבְרֵאשִׁית רַבָּה (בראשית רבה כב:ג): שְׁנַיִם לְהוּטִים אַחֲרֵי אֲדָמָה הָיוּ, וְלֹא נִמְצָא בָם תּוֹעֶלֶת, הוּא וְקַיִן:
<h3>פסוק טו</h3>
<b>חִשְּׁבֹנוֹת מַחֲשֶׁבֶת חוֹשֵׁב.</b> דֻּגְמָא ״מַעֲשֵׂה חוֹשֵׁב״ (שמות כו:א), כְּלֵי מִלְחָמוֹת עָשָׂה בְאוּמָנוּת, כְּגוֹן דִּיק וְאֵילִים הַמְנַגְּחִים בַּחוֹמָה, כְּדִכְתִיב ״כִּי בְתַחְבֻּלוֹת תַּעֲשֶׂה לְךָ מִלְחָמָה״ (משלי כד:ו):
<h3>פסוק טז</h3>
<b>וַיִּמְעַל בַּה׳ אֱלֹהָיו.</b> כָּאן נוֹפֵל לוֹמַר מְעִילָה, כִּי בִּשְׁגָגָה עָשָׂה; דּוּגְמָא: ״נֶפֶשׁ כִּי תִמְעֹל מַעַל וְחָטְאָה בִּשְׁגָגָה״ (ויקרא ה:טו):
<b>וַיָּבֹא אֶל הֵיכַל ה׳.</b> שֶׁאָמַר: נָאֶה לַמֶּלֶךְ לְשָׁרֵת לְמֶלֶךְ הַכָּבוֹד:
<h3>פסוק יט</h3>
<b>וּבְיָדוֹ מִקְטֶרֶת לְהַקְטִיר.</b> וְרָצָה לְהַכּוֹת בּוֹ הַכֹּהֵן הַמּוֹנְעוֹ מִלְּהַקְטִיר קְטֹרֶת:
<h3>פסוק כא</h3>
<b>בֵּית הַחָפְשִׁית.</b> וּבִירוּשַׁלְמִי (כלאים ט, ג לב, א) מְפֹרָשׁ: עָשָׂה לוֹ בַּיִת בְּבֵית הַקְּבָרוֹת; עַל שֵׁם ״בַּמֵּתִים חָפְשִׁי״ (תהלים פח:ו):
<b>כִּי נִגְזַר.</b> לוֹ מִלָּבֹא עוֹד בֵּין הַבְּרִיּוֹת, דֻּגְמָא (אסתר ב:א): ״וְאֵת אֲשֶׁר נִגְזַר עָלֶיהָ״ (מגילה יב:):
<h3>פסוק כג</h3>
<b>בִּשְׂדֵה הַקְּבוּרָה.</b> וְלֹא בַּמְּעָרָה עִם הַמְּלָכִים:
<h2>פרק כז</h2>
<h3>פסוק ב</h3>
<b>כְּכֹל אֲשֶׁר עָשָׂה עֻזִּיָּהוּ אָבִיו.</b> הַטּוֹבוֹת שֶׁעָשָׂה אָבִיו; וְזֶהוּ שֶׁאָמַר רַבִּי שִׁמְעוֹן בֶּן יוֹחַאי בְּמַסֶּכֶת סוּכָּה (מה, ב): אִלְמָלֵא יִהְיֶה אַבְרָהָם אָבִינוּ מְקַבֵּל עָלָיו כָּל עֲוֹנוֹת הַדּוֹרוֹת עַד לוֹ, אֲנִי הָיִיתִי מְקַבֵּל עָלַי חֲטָאֵי הַדּוֹרוֹת מֵאַבְרָהָם עַד לִי, וְאִם הָיָה יוֹתָם בֶּן עֻזִּיָּהוּ עִמִּי, הָיִינוּ מְקַבְּלִין עָלֵינוּ מֵאַבְרָהָם וְעַד סוֹף הַדּוֹרוֹת. שֶׁבְּכָל הַמְּלָכִים שֶׁלְּפָנָיו וּלְאַחֲרָיו מָצִינוּ בָהֶם חֵטְא, חוּץ מִיּוֹתָם: דָּוִד – ״רַק בְּאוּרִיָּה הַחִתִּי״ (מלכים א טו:ה); שְׁלֹמֹה – ״נָשָׁיו הִטּוּ לְבָבוֹ״ (מלכים א יא:ד), וּרְחַבְעָם – ״עָזַב אֶת תּוֹרַת ה׳״ (דברי הימים ב יב:א); אֲבִיָּה – וַיֵּלֶךְ בְּכָל חַטֹּאת אָבִיו (מלכים א טו:ג); אָסָא – הוֹצִיא ״כֶּסֶף וְזָהָב מֵאוֹצְרוֹת בֵּית ה׳״ (דברי הימים ב טז:ב), וְנָתַן הַנָּבִיא ״בֵּית הַמַּהְפֶּכֶת״ (דברי הימים ב טז:י); יְהוֹשָׁפָט – נִתְחַבֵּר לָרָשָׁע (דברי הימים ב כ:לה); יְהוֹרָם – הָרַג אֶחָיו (דברי הימים ב כא:ד); אֲחַזְיָהוּ – ״אִמּוֹ יוֹעַצְתּוֹ לְהַרְשִׁיעַ״ (דברי הימים ב כב:ג); יוֹאָשׁ – הָרַג זְכַרְיָה וְנַעֲשָׂה קָדֵשׁ (דברי הימים ב כד); אֲמַצְיָה – הִשְׁתַּחֲוָה לִפְסִילֵי שֵׂעִיר (דברי הימים ב כה:יד); עֻזִּיָּהוּ – נִכְנַס לַהֵיכָל לְהַקְטִיר (דברי הימים ב כו:טז-יט); אָחָז – הָלַךְ בְּדַרְכֵי מֶלֶךְ יִשְׂרָאֵל וְגַם עָשָׂה מַצֵּבוֹת לַבְּעָלִים (דברי הימים ב כח:ב); חִזְקִיָּה – ״גָּבַהּ לִבּוֹ וַיְהִי עָלָיו קֶצֶף״ (דברי הימים ב לב:כה), וְעַל שְׁלֹשָׁה לֹא הוֹדוּ לוֹ (משנה פסחים ד,ט); מְנַשֶּׁה – עָשָׂה ״הָרַע בְּעֵינֵי ה׳״ (דברי הימים ב לג:ב); יֹאשִׁיָּהוּ – לֹא שָׁמַע דִּבְרֵי נְבוּאָה ״מִפִּי אֱלֹהִים״ (דברי הימים ב לה:כב); צִדְקִיָּהוּ – עָשָׂה הָרַע בְּעֵינֵי ה׳ וְלֹא נִכְנַע מִפְּנֵי יִרְמְיָה (דברי הימים ב לו:יב); אֲבָל יוֹתָם – לֹא נִמְצָא בּוֹ שׁוּם דֹּפִי (כָּךְ אָמַר לִי רַבִּי אֶלְעָזָר בַּר מֹשֶׁה):
<b>וְעוֹד הָעָם מַשְׁחִיתִים.</b> כְּדִכְתִיב ״עוֹד הָעָם מְזַבְּחִים וּמְקַטְּרִים״ (מלכים ב טו:לה):
<h3>פסוק ג</h3>
<b>וּבְחוֹמַת הָעֹפֶל.</b> דֻּגְמָא (ישעיהו לב:יד) ״עֹפֶל וָבַחַן הָיָה״, בּוֹנֶה מְצוּדוֹת:
<h3>פסוק ד</h3>
<b>וּבֶחֳרָשִׁים בָּנָה בִּירָנִיּוֹת.</b> לְשׁוֹן בִּירָה גְּדוֹלָה:
<h2>פרק כח</h2>
<h3>פסוק ז</h3>
<b>אֶת מַעֲשֵׂיָהוּ בֶּן הַמֶּלֶךְ.</b> אָחָז, הָרַג <b>זִכְרִי גִּבּוֹר אֶפְרַיִם</b>:
<b>וְאֶת עַזְרִיקָם.</b> וְאֶת... וְאֶת, דֻּגְמָא: ״וְאַיָּה וַעֲנָה״ (בראשית לו:כד), וְכֵן ״נִרְדָּם וָרֶכֶב וָסוּס״ (תהלים עו:ז):
<h3>פסוק טו</h3>
<b>וַיָּקֻמוּ הָאֲנָשִׁים אֲשֶׁר נִקְּבוּ בְשֵׁמוֹת.</b> לְמַעְלָה מִי הֵם? אוֹתָם אֲנָשִׁים שֶׁהֵם <b>מֵרָאשֵׁי בְנֵי אֶפְרַיִם</b>: עֲזַרְיָהוּ בֶּן יְהוֹחָנָן וַחֲבֵירָיו:
<b>וְכָל מַעֲרֻמֵּיהֶם.</b> לְשׁוֹן ״עֵרוֹם וְעֶרְיָה״ (יחזקאל טז:ז):
<h3>פסוק יח</h3>
<b>וּפְלִשְׁתִּים פָּשְׁטוּ בְּעָרֵי הַשְּׁפֵלָה וְהַנֶּגֶב.</b> שֶׁהוּא כְּנֶגְדָּם, כְּדִכְתִיב ״וְהַכְּנַעֲנִי יוֹשֵׁב עַל הַיָּם״ (במדבר יג:כט):
<h3>פסוק יט</h3>
<b>כִּי הִפְרִיעַ בִּיהוּדָה.</b> דֻּגְמָא: ״כִּי פְרָעֹה אַהֲרֹן״ (שמות לב:כה); ״בִּפְרֹעַ פְּרָעוֹת״ (שופטים ה:ב):
<h3>פסוק כ</h3>
<b>וַיָּבֹא עָלָיו.</b> שֶׁשָּׁלַח אַחֲרָיו לַעֲזֹר לוֹ, כְּמוֹ שֶׁכָּתוּב בִּמְלָכִים (מלכים ב טז:ז) ״וַיִּשְׁלַח מַלְאָכִים אֶל תִּגְלַת פִּלְנְאֶסֶר״:
<b>וַיָּצַר לוֹ.</b> מִמַּה שֶׁחָלַק לוֹ <b>אֶת בֵּית ה׳ וְאֶת בֵּית הַמֶּלֶךְ וְגוֹ׳</b>:
<h3>פסוק כא</h3>
<b>וְלֹא לְעֶזְרָה לוֹ.</b> אַף עַל פִּי שֶׁמָּצִינוּ בִּמְלָכִים ״וַיַּעַל מֶלֶךְ אַשּׁוּר עַל דַּמֶּשֶׂק וַיִּתְפְּשֶׂהָ וַיַּגְלֶהָ קִירָה וְאֶת רְצִין הֵמִית״ (מלכים ב טז:ט), לֹא הָיָה לוֹ לְעֶזְרָה כָּל כָּךְ לְחַזְּקוֹ וּלְהָשִׁיב לוֹ עָרִים שֶׁלָּקְחוּ מִמֶּנּוּ פְּלִשְׁתִּים:
<h3>פסוק כד</h3>
<b>וַיִּסְגֹּר אֶת דַּלְתוֹת בֵּית ה׳.</b> כְּדֵי שֶׁלֹּא יָבוֹאוּ הַכֹּהֲנִים לַעֲבֹד עֲבוֹדָתָם בְּאֹהֶל מוֹעֵד, כִּי אִם לָבוֹא לַ<b>מִּזְבְּחוֹת</b> שֶׁעָשָׂה <b>בְּכָל פִּנָּה בִּירוּשָׁלִַם</b>; וְחִזְקִיָּה <b>פָּתַח... דַּלְתוֹת בֵּית ה׳</b> – לְפִי שֶׁאָבִיו סָגַר <b>דַּלְתוֹת בֵּית ה׳</b>:
<h2>פרק כט</h2>
<h3>פסוק ג</h3>
<b>וַיְחַזְּקֵם.</b> לְפִי שֶׁאָחָז קִצֵּץ אֶת כָּל <b>כְּלֵי בֵית הָאֱלֹהִים</b>:
<h3>פסוק ה</h3>
<b>וְהוֹצִיאוּ אֶת הַנִּדָּה.</b> עֲבוֹדַת כּוֹכָבִים, אֶת הַמֵּת לֹא נֶאֱמַר כָּאן, כִּי אִם נִדָּה, וּמָאוּס יוֹתֵר מִן הַמֵּת הַמֻּטָּל שָׁלֵם; דֻּגְמָא: ״כְּטֻמְאַת הַנִּדָּה״ (יחזקאל לו:יז) – כִּי דַּם נִדָּה מָאוּס וּמְסֹרָח:
<h3>פסוק ז</h3>
<b>וַיְכַבּוּ אֶת הַנֵּרוֹת וּקְטֹרֶת לֹא הִקְטִירוּ וְעֹלָה לֹא הֶעֱלוּ בַקֹּדֶשׁ לֵאלֹהֵי יִשְׂרָאֵל.</b> אֲבָל לֵאלֹהִים אֲחֵרִים עָשׂוּ בָמוֹת לְכָל עִיר וָעִיר לְקַטֵּר לָהֶם (דברי הימים ב כח:כה):
<h3>פסוק יא</h3>
<b>אַל תִּשָּׁלוּ.</b> לְשׁוֹן שְׁגָגָה:
<h3>פסוק טז</h3>
<b>וַיָּבֹאוּ הַכֹּהֲנִים לִפְנִימָה.</b> כִּי לֹא עַל הַלְוִיִּם לִיכָּנֵס פְּנִימָה:
<b>לַחֲצַר בֵּית ה׳.</b> מְקוֹם מַעֲמַד הַלְוִיִּם, כְּאוֹמְרוֹ: <b>וַיְקַבְּלוּ הַלְוִיִּם וְגוֹ׳ וַיָּחֵלּוּ בְּאֶחָד לַחֹדֶשׁ</b>:
<h3>פסוק יז</h3>
<b>וַיְקַדְּשׁוּ אֶת בֵּית ה׳ לְיָמִים שְׁמוֹנָה.</b> לְכָךְ עִכְּבוּ בַּטָּהֳרָה לְטַהֵר כָּל כָּךְ, לְפִי שֶׁאָחָז צִיֵּר כָּל הַכְּתָלִים צַלְמֵי מַשְׂכִּית, כְּדִכְתִיב: ״צַלְמֵי כַשְׂדִּים חֲקוּקִים בַּשָּׁשַׁר״ (יחזקאל כג:יד), וְעִכְּבוּ שְׁמוֹנָה יָמִים עַד שֶׁהִשְׁחִיתוּ דְּמוּת הַצְּלָמִים מִן הַכְּתָלִים, <b>וּבְיוֹם שִׁשָּׁה עָשָׂר לַחֹדֶשׁ כִּלּוּ</b> הַכֹּל, הַבַּיִת וְהָעֲזָרָה:
<h3>פסוק יט</h3>
<b>הֵכַנּוּ וְהִקְדָּשְׁנוּ.</b> מְפֹרָשׁ בַּעֲבוֹדָה זָרָה בְּפֶרֶק רַבִּי יִשְׁמָעֵאל (עבודה זרה נב:): כֵּלִים שֶׁשִּׁמְּשׁוּ בְּבֵית חוֹנְיוֹ מַהוּ וְכוּ׳, עַד אֵיתִיבֵיהּ: אֲשֶׁר הִזְנִיחַ אָחָז הֵכַנּוּ וְהִקְדָּשְׁנוּ; מַאי לָאו הֵכַנּוּ – דְּאַטְבְּלִינְהוּ; הִקְדַּשְׁנוּ – דְּאַקְדְּשִׁינְהוּ. אָמַר לוֹ: בָּרוּךְ אַתָּה לַשָּׁמַיִם שֶׁהֶחֱזַרְתָּ לִי אֲבֵדָתִי: הֵכַנּוּ – שֶׁגְּנָזוּם, וְהִקְדָּשְׁנוּ – שֶׁהִקְדַּשְׁנוּ אֲחֵרִים תַּחְתֵּיהֶם:
<h3>פסוק כא</h3>
<b>וּצְפִירֵי עִזִּים וְגוֹ׳.</b> הוֹרָאַת שָׁעָה הָיְתָה:
<b>עַל מִזְבַּח ה׳.</b> וְלֹא עַל אוֹתָן מִזְבְּחוֹת שֶׁעָשָׂה אָחָז אָבִיו (דברי הימים ב כח:כה):
<h3>פסוק כד</h3>
<b>לְכַפֵּר עַל כָּל יִשְׂרָאֵל.</b> שֶׁחָטְאוּ בַּעֲבוֹדַת כּוֹכָבִים; כֵּן <b>אָמַר הַמֶּלֶךְ</b>: תְּהִי <b>הָעוֹלָה וְהַחַטָּאת</b> עֲבוּר כָּל יִשְׂרָאֵל. בְּפָרָשַׁת שְׁלַח לְךָ כְּתִיב ״וְעָשׂוּ כָל הָעֵדָה פַּר וְגוֹ׳״ (במדבר טו:כד), וּכְתִיב ״וְהִקְרִיבוּ הַקָּהָל פַּר בֶּן בָּקָר לְחַטָּאת״ (ויקרא ד:יד), וְכָאן כְּתִיב <b>וַיָּבִיאוּ פָּרִים... וְאֵילִים... וּצְפִירֵי עִזִּים שִׁבְעָה</b> אֶלָּא הוֹרָאַת שָׁעָה הָיְתָה (ירושלמי הוריות א:ח):
<h3>פסוק כה</h3>
<b>כִּי בְיַד ה׳ הַמִּצְוָה בְּיַד נְבִיאָיו.</b> לְשׁוֹרֵר הַלְוִיִּם בִּכְלֵי שִׁיר; לֹא כָתוּב בַּתּוֹרָה שֶׁיְּהֵא קָרְבָּן טָעוּן שִׁירָה, אֶלָּא מִצְוַת ה׳ שֶׁצִּוָּה בְּיַד נְבִיאָיו לְשׁוֹרֵר עַל הַקָּרְבָּן. וְרַבּוֹתֵינוּ פֵּרְשׁוּ בְּמַסֶּכֶת עֲרָכִין (יא.): מִנַּיִן שֶׁהַלְוִיִּם טְעוּנִין לְשׁוֹרֵר בִּכְלֵי שִׁיר, דִּכְתִיב ״עֲבוֹדַת עֲבוֹדָה״ (במדבר ד:מז) – אֵיזוֹהִי עֲבוֹדָה שֶׁצְּרִיכָה עֲבוֹדָה אַחֶרֶת עִמָּהּ? הֱוֵי אוֹמֵר: זֶה הַשִּׁיר בִּכְלֵי שִׁיר. ״וַעֲבוֹדַת מַשָּׂא״ (שם) – נָכוֹן לְפָרֵשׁ עַל הַשִּׁיר, כְּדִכְתִיב ״וּכְנַנְיָהוּ שַׂר הַלְוִיִּם בְּמַשָּׂא... כִּי מֵבִין הוּא״ (דברי הימים א טו:כב), שֶׁהָיָה מְמֻנֶּה לְהָרִים קוֹל הַנִּגּוּן שֶׁל שִׁיר:
<h3>פסוק כו</h3>
<b>וְהַכֹּהֲנִים בַּחֲצֹצְרוֹת.</b> כְּכָתוּב ״וּבְנֵי אַהֲרֹן הַכֹּהֲנִים יִתְקְעוּ בַּחֲצוֹצְרוֹת״ (במדבר י:ח):
<h3>פסוק ל</h3>
<b>לְהַלֵּל לַה׳ בְּדִבְרֵי דָוִד.</b> זֶה ״הוֹדוּ לַה׳ קִרְאוּ בִשְׁמוֹ״ (דברי הימים א טז:ח), כַּכָּתוּב לְמַעְלָה ״בַּיּוֹם הַהוּא אָז נָתַן דָּוִד בָּרֹאשׁ לְהוֹדוֹת וְגוֹ׳״ (דברי הימים א טז:ז):
<h3>פסוק לא</h3>
<b>וַיָּבִיאוּ הַקָּהָל זְבָחִים וְתוֹדוֹת.</b> דָּבָר הַמֻּתָּר לַבְּעָלִים בַּאֲכִילָה:
<b>וְכָל נְדִיב לֵב עֹלוֹת.</b> קְצָת מֵהֶם, מִי שֶׁהִתְנַדֵּב לִבּוֹ הֵבִיאוּ עֹלוֹת, וְלֹא כֻלָּם, לְפִי שֶׁאֵין לַבְּעָלִים הֶתֵּר אֲכִילָה בָּהֶם:
<h3>פסוק לג</h3>
<b>וְהַקֳּדָשִׁים.</b> קָדָשִׁים קַלִּים: זְבָחִים וּשְׁלָמִים, מַה שֶּׁהַבְּעָלִים נֶהֱנִים בָּהֶם:
<h3>פסוק לד</h3>
<b>רַק הַכֹּהֲנִים הָיוּ לִמְעָט.</b> כְּלוֹמַר: אוֹתָן שֶׁהִקְדִּישׁוּ הָיוּ עֲדַיִן לִמְעָט, <b>וַיְּחַזְּקוּם אֲחֵיהֶם הַלְוִיִּם עַד כְּלוֹת הַמְּלָאכָה וְעַד יִתְקַדְּשׁוּ הַכֹּהֲנִים</b>. וְאִם תֹּאמַר: הֵיאַךְ יִתְקַדְּשׁוּ הַלְוִיִּם וְלֹא יִתְקַדְּשׁוּ הַכֹּהֲנִים?! וּמְפָרֵשׁ, לְפִי <b>כִּי הַלְוִיִּם יִשְׁרֵי לֵבָב לְהִתְקַדֵּשׁ מֵהַכֹּהֲנִים</b>, וְיָשְׁרוּ לִבָּם הַלְוִיִּם לְהִתְקַדֵּשׁ יוֹתֵר מֵהַכֹּהֲנִים. וְהָיוּ הַכֹּהֲנִים וְהַלְוִיִּם וְכָל יִרְאֵי הַשֵּׁם מִתְחַפְּשִׂים וּמִתְנַכְּרִים וְאַף מִסְתַּתְּרִים כָּל יְמֵי הַמְּלָכִים הָרְשָׁעִים, וּכְשֶׁבָּא חִזְקִיָּהוּ שֶׁהָיָה צַדִּיק לֹא הָיוּ יְכוֹלִים מִיָּד לְהִתְקַדֵּשׁ וּלְטַהֵר, שֶׁזֶּה בַּשָּׁנָה רִאשׁוֹנָה הָיָה לְמָלְכוֹ, וְהָיוּ בָּאִים וּמִתְקַדְּשִׁים עַל יָד; כְּדִכְתִיב ״בַּעֲלֹץ צַדִּיקִים רַבָּה תִפְאָרֶת וּבְקוּם רְשָׁעִים יְחֻפַּשׂ אָדָם״ (משלי כח:יב), וּכְתִיב ״בְּקוּם רְשָׁעִים יִסָּתֵר אָדָם וּבְאָבְדָם יִרְבּוּ צַדִּיקִים״ (משלי כח:כח) – כְּלוֹמַר: בְּקוּם רָשָׁע, אָחָז, יִסָּתֵר אָדָם, וּבְאָבְדָם יִרְבּוּ צַדִּיקִים, חִזְקִיָּה וְסִיעָתוֹ:
<h3>פסוק לו</h3>
<b>עַל הַהֵכִין הָאֱלֹהִים לָעָם.</b> לְעָבְדוֹ וְלַעֲשׂוֹת רְצוֹנוֹ, דּוּגְמָא דִּלְמַטָּה: ״כָּל לְבָבוֹ הֵכִין לִדְרוֹשׁ וְגוֹ׳״ (דברי הימים ב ל:יט). וְגַם שָׂמְחוּ, כִּי <b>בְּפִתְאֹם הָיָה הַדָּבָר</b> עֲלֵיהֶם בְּשָׁנָה רִאשׁוֹנָה לְמָלְכוֹ, לָשׁוּב אֶל ה׳, וְשָׁבוּ מִיָּד:
<h2>פרק ל</h2>
<h3>פסוק א</h3>
<b>וְגַם אִגְּרוֹת כָּתַב עַל אֶפְרַיִם וּמְנַשֶּׁה וְגוֹ׳.</b> כִּי עֲדַיִן לֹא גָלוּ, כִּי זֶה הָיָה בְּשָׁנָה רִאשׁוֹנָה לְמָלְכוֹ, וְהֵם לֹא גָלוּ כִּי אִם בְּשֵׁשׁ לְמָלְכוֹ, כְּדִכְתִיב ״וַיִּלְכְּדֻהָ בִּקְצֵה שָׁלֹשׁ שָׁנִים בִּשְׁנַת שֵׁשׁ לְחִזְקִיָּה״ וְ״הִיא שְׁנַת תֵּשַׁע לְהוֹשֵׁעַ מֶלֶךְ יִשְׂרָאֵל״ (מלכים ב יח:י), כַּאֲשֶׁר תִּמְצָא כָתוּב בְּסוֹף הַסֵּפֶר:
<h3>פסוק ג</h3>
<b>כִּי לֹא יָכְלוּ לַעֲשֹׂתוֹ בָּעֵת הַהִיא.</b> בַּחֹדֶשׁ הָרִאשׁוֹן בְּנִיסָן:
<b>כִּי הַכֹּהֲנִים לֹא הִתְקַדְּשׁוּ לְמַדָּי.</b> הִתְקַדְּשׁוּ לִהְיוֹת דַּי לְיִשְׂרָאֵל בָּהֶם לְהַקְרִיב פִּסְחֵיהֶם; וְאֵין צָרִיךְ לוֹמַר שֶׁלֹּא הָיוּ יְכוֹלִים לַעֲשׂוֹתוֹ בְּנִיסָן, שֶׁהֲרֵי לֹא כָּלוּ לְקַדֵּשׁ אֶת הַבַּיִת עַד שִׁשָּׁה עָשָׂר בְּנִיסָן (דברי הימים ב כט:יז). וְכֵן פִּתְרוֹן <b>כִּי לֹא יָכְלוּ לַעֲשׂוֹתוֹ בָּעֵת הַהִיא</b> – כְּלוֹמַר: אֲפִילּוּ אִם לֹא עִכְּבוּ טָהֳרַת הַבַּיִת, שֶׁלֹּא כָּלוּ עַד שִׁשָּׁה עָשָׂר בְּנִיסָן, לֹא הָיִינוּ יְכוֹלִין לַעֲשׂוֹתוֹ עַתָּה, לְפִי כִּי הַכֹּהֲנִים לֹא הִתְקַדְּשׁוּ לְמַדָּי:
<b>וְהָעָם לֹא נֶאֶסְפוּ.</b> עֲדַיִן כֻּלָּם <b>לִירוּשָׁלָיִם</b>:
<h3>פסוק ה</h3>
<b>מִבְּאֵר שֶׁבַע וְעַד דָּן.</b> זֶהוּ תְּחוּם עֲשֶׂרֶת הַשְּׁבָטִים:
<b>כִּי לֹא לָרֹב.</b> פִּתְרוֹן: כִּי רֹב שָׁנִים עָבְרוּ שֶׁלֹּא עָשׂוּהוּ כְּהִלְכָתוֹ:
<h3>פסוק ו</h3>
<b>וְיָשֹׁב אֶל הַפְּלֵיטָה הַנִּשְׁאֶרֶת לָכֶם מִכַּף מַלְכֵי אַשּׁוּר.</b> אַף עַל פִּי שֶׁלֹּא הָגְלוּ עֲדַיִן, קוֹרֵא לָהֶם פְּלֵיטָה, כִּי הָיָה נֶחְשָׁב בְּעֵינֵיהֶם כַּאֲשֶׁר גָּלוּ כְּבָר; וְעוֹד, כִּי מַלְכֵי אַשּׁוּר תָּפְשׂוּ הַכֹּל בִּימֵי אָחָז. וּמַה שֶּׁהָיָה בְּעֵינֵיהֶם כְּאִלּוּ גָּלוּ, לְפִי כִּי שֵׁשׁ שָׁנִים הָיוּ יִשְׂרָאֵל לְמֶלֶךְ אַשּׁוּר עֲבָדִים נוֹשְׂאֵי מִנְחָה, וְהָיָה מוֹשֵׁל בָּהֶם וּמוֹלִיכָן בַּגּוֹלָה וְעוֹשֶׂה בָּהֶם כִּרְצוֹנוֹ, וְזֶה הָיָה בְּתוֹךְ אוֹתָן שֵׁשׁ שָׁנִים; וּכְבָר גָּלוּ כַּמָּה פְּעָמִים בִּימֵי מַלְכֵי יִשְׂרָאֵל וְאָחָז, וְהֵם יוֹדְעִים: מִיָּד כְּשֶׁיִּמְרְדוּ יִשְׂרָאֵל בְּמֶלֶךְ אַשּׁוּר – יוֹלִיכֵם בַּגּוֹלָה; וְלָהֶם קוֹרֵא פְּלֵיטַת אַשּׁוּר, לְפִי שֶׁלֹּא מָשַׁל בָּהֶם וְלֹא בְּכָל אֶרֶץ יְהוּדָה:
<h3>פסוק ז</h3>
<b>וְאַל תִּהְיוּ כַּאֲבוֹתֵיכֶם וְכַאֲחֵיכֶם.</b> פִּתְרוֹן: וְאִם תֹּאמַר עֲדַיִן בּוֹטְחִים אָנוּ שֶׁיַּעֲלֶה מֵעָלֵינוּ מֶלֶךְ אַשּׁוּר – אַל תִּהְיוּ כַּאֲבוֹתֵיכֶם, כָּל דּוֹר וָדוֹר שֶׁהָיָה לִפְנֵיכֶם; וּמָה אֵרַע לָהֶם כְּשֶׁעָזְבוּ אֶת ה׳ וַיִּמְעֲלוּ בּוֹ מַעַל? <b>וַיִּתְּנֵם לְשַׁמָּה כַּאֲשֶׁר אַתֶּם רֹאִים</b>:
<h3>פסוק ט</h3>
<b>עַתָּה אַל תַּקְשׁוּ עָרְפְּכֶם וְגוֹ׳ בְּשׁוּבְכֶם עַל ה׳ אֲחֵיכֶם וּבְנֵיכֶם יִהְיוּ לְרַחֲמִים לִפְנֵי שׁוֹבֵיהֶם וְלָשׁוּב לָאָרֶץ הַזֹּאת.</b> אֲפִילּוּ אוֹתָן קְצָת שֶׁגָּלוּ כְּבָר, שֶׁהָיוּ נִלְחָמִים עִם יִשְׂרָאֵל וַיִּכְלוּ לָהֶם, וּמוֹלִיכִין אֶת בְּנֵיהֶם וְאֶת בְּנוֹתֵיהֶם בַּשִּׁבְיָה. וְאִם תָּשׁוּבוּ אֵלָיו, יִתְּנֵם לְרַחֲמִים לִפְנֵי שׁוֹבֵיהֶם לְשׁוּבָם לָאָרֶץ הַזֹּאת, <b>כִּי חַנּוּן וְרַחוּם ה׳ אֱלֹהֵיכֶם</b>:
<h3>פסוק יד</h3>
<b>הַמְקַטְּרוֹת.</b> מָקוֹם שֶׁהָיוּ בּוֹ כֹּהֲנִים וּלְוִיִּם:
<h3>פסוק טו</h3>
<b>וְהַכֹּהֲנִים וְהַלְוִיִּם נִכְלְמוּ.</b> שֶׁעִכְּבוּ לְהִתְקַדֵּשׁ, וּלְפִיכָךְ עִכְּבוּ כָּל כָּךְ מִלָּבוֹא עַד עַתָּה; כִּי לֹא יוּכְלוּ לְהַאֲמִין בַּדָּבָר הַזֶּה קוֹדֶם לָכֵן, לְפִי שֶׁהִזְנִיחָן אָחָז מִכַּהֵן (דברי הימים ב יא:יד), וְכָךְ הָיוּ אוֹמְרִים: אֶפְשָׁר אֶתְמוֹל עָבַד אָחָז עֲבוֹדַת כּוֹכָבִים, וּבְנוֹ יְחִזְקִיָּהוּ לְאַלְתַּר בְּשָׁנָה רִאשׁוֹנָה מִיָּד בַּחֹדֶשׁ הָרִאשׁוֹן – וְיֹאמַר לַכֹּהֲנִים וְלַלְוִיִּם לַעֲבֹד לָאֵל אֶחָד לְבַדּוֹ, וְיִצְטָרֵךְ לָנוּ! וּלְכָךְ נִתְעַצְּלוּ וְנִתְרַשְּׁלוּ מִלָּבֹא. וְגַם שְׁאָר יְהוּדָה שֶׁלְּפָנָיו הִזְנִיחַ אָחָז, וּכְשֶׁחָקְרוּ וְהֵבִינוּ בַּדָּבָר שֶׁהַכֹּל הָיָה לְשֵׁם שָׁמַיִם, בָּאוּ <b>וַיִּתְקַדְּשׁוּ</b> כֻּלָּם:
<h3>פסוק טז</h3>
<b>הַכֹּהֲנִים זֹרְקִים.</b> כִּי מִקַּבָּלָה וְאֵילָךְ מִצְוַת כְּהֻנָּה. וְאַל תִּתְמַהּ לָמָּה לֹא שָׁחֲטוּ בְּעָלִים עַצְמָם, לְפִי שֶׁכָּתוּב בְּסָמוּךְ: <b>כִּי רַבַּת בַּקָּהָל אֲשֶׁר לֹא הִתְקַדָּשׁוּ; וְהַלְוִיִּם</b> הָיוּ <b>עַל שְׁחִיטַת</b> פִּסְחֵיהֶם:
<h3>פסוק יז</h3>
<b>לְכֹל לֹא טָהוֹר.</b> שֶׁהָיָה לֵוִי בִּמְקוֹמוֹ לְהַקְדִּישׁ לַה׳:
<h3>פסוק יח</h3>
<b>כִּי אָכְלוּ אֶת הַפֶּסַח בְּלֹא כַכָּתוּב.</b> שֶׁלֹּא כַּהֲלָכָה, שֶׁאֲכָלוּהוּ בְּטֻמְאָה, <b>כִּי הִתְפַּלֵּל יְחִזְקִיָּהוּ עֲלֵיהֶם וְגוֹ׳</b>:
<h3>פסוק יט</h3>
<b>כָּל לְבָבוֹ הֵכִין.</b> כָּךְ מְפֹרָשׁ בִּבְרַיְתָא דְּרַבִּי אֱלִיעֶזֶר בְּנוֹ שֶׁל רַבִּי יוֹסֵי הַגְּלִילִי הַמַּתְחֶלֶת: בְּכָל מָקוֹם שֶׁאַתָּה מוֹצֵא דִּבְרֵי רַבִּי אֱלִיעֶזֶר בְּנוֹ שֶׁל רַבִּי יוֹסֵי הַגְּלִילִי בָּאַגָּדָה עֲשֵׂה אָזְנְךָ כַּאֲפַרְכֶּסֶת, שֶׁנֶּאֱמַר ״לְהַקְשִׁיב אָזְנְךָ לַתְּבוּנָה״ (משלי ב:ב); מִשְּׁלֹשִׁים וּשְׁתַּיִם מִדּוֹת הָאַגָּדָה נִדְרָשׁ וְזֶה אֶחָד מֵהֶם: נֶחְלָק הַסֵּדֶר, כְּגוֹן זֶה: <b>ה׳ הַטּוֹב יְכַפֵּר בְּעַד</b> כָּל מִי שֶׁכָּל לְבָבוֹ הֵכִין <b>לִדְרוֹשׁ הָאֱלֹהִים</b> – לַעֲשׂוֹת פִּסְחוֹ, לְהַקְרִיב קָרְבָּנוֹ אַף עַל פִּי שֶׁ<b>לֹּא</b> עָשׂוּ בְּ<b>טָהֳרַת הַקֹּדֶשׁ</b>, כִּי לֹא טָהֵרוּ. וִיהוּדָה כֻּלָּם נִטְהֲרוּ, לְפִי שֶׁהָיוּ קְרוֹבִים לִירוּשָׁלַיִם וְהָיוּ יְכוֹלִים לְטַהֵר וּלְהִתְקַדֵּשׁ וְלָשׁוּב לִירוּשָׁלַיִם, אֲבָל <b>רַבַּת מֵאֶפְרַיִם וּמְנַשֶּׁה יִשָּׂשכָר זְבוּלֻן</b> אֵין לָהֶם כָּל כָּךְ פֶּשַׁע בַּדָּבָר, לְפִי שֶׁהָיָה לָהֶם הַדָּבָר רָחוֹק עַל יְדֵי אִגְּרוֹת, לֹא הָיָה לָהֶם לְהַמְתִּין וּלְאַחֵר מִלָּבוֹא עַד שֶׁיִּתְקַדְּשׁוּ, לְפִיכָךְ בָּאוּ וְלֹא נִטְהֲרוּ; וּלְפִי שֶׁלֹּא הָיְתָה פְּשִׁיעָתָם, לְפִיכָךְ תְּכַפֵּר בַּעֲדָם. וְכֵן ״יְשֻׂשׂוּם מִדְבָּר וְצִיָּה וְגוֹמֵר״ (ישעיה לה:א) הוּא נֶחְלָק הַסִּדּוּר:
<h3>פסוק כא</h3>
<b>וְהַכֹּהֲנִים בִּכְלֵי עֹז.</b> בַּחֲצוֹצְרוֹת:
<h3>פסוק כב</h3>
<b>הַמַּשְׂכִּילִים שֵׂכֶל טוֹב לַה׳.</b> לְעִנְיַן שִׁירָה נוֹפֵל לוֹמַר לְשׁוֹן שֵׂכֶל, כְּמוֹ שֶׁנֶּאֱמַר ״וַיִּפֹּל הַגּוֹרָל מִזְרָחָה לְשֶׁלֶמְיָהוּ וּזְכַרְיָהוּ בְנוֹ יוֹעֵץ בְּשֵׂכֶל וְגוֹמֵר״ (דברי הימים א כו:יד). וְדִבֵּר חִזְקִיָּהוּ עַל לִבָּם תַּנְחוּמִים וּדְבָרִים טוֹבִים, לְחַזְּקָם וְלַעֲזֹר לָהֶם כְּדֵי שֶׁיְּחַזְּקוּ אַף הֵם בְּשִׁיר שֵׂכֶל טוֹב לַה׳:
<b>מִתְוַדִּים לַה׳.</b> עַל זֶבַח תּוֹדָה, וּמוֹדִים לַה׳ עַל הַנֵּס שֶׁעָשָׂה לָהֶם, שֶׁזֶּבַח תּוֹדָה עַל נֵס הוּא בָּא:
<h3>פסוק כג</h3>
<b>שִׁבְעַת יָמִים אֲחֵרִים.</b> כְּמוֹ שֶׁמְּפֹרָשׁ: <b>וַיַּעֲשׂוּ שִׁבְעַת יָמִים שִׂמְחָה</b>:
<h3>פסוק כד</h3>
<b>הֵרִים לַקָּהָל.</b> מִצֹּאנוֹ וּמִבְּקָרוֹ:
<b>לַקָּהָל אֶלֶף פָּרִים וְגוֹ׳.</b> וְהָיוּ אוֹכְלִים בְּיַחַד, מֶלֶךְ וְשָׂרִים, וְהָעָם שְׂמֵחִים:
<h3>פסוק כו</h3>
<b>כִּי מִימֵי שְׁלֹמֹה בֶן דָּוִד מֶלֶךְ יִשְׂרָאֵל לֹא</b> הָיְתָה <b>כָזֹאת בִּירוּשָׁלִָם</b>. שֶׁמָּא עַם רַב יוֹתֵר הָיוּ בָּאִין לָרֶגֶל לִירוּשָׁלַיִם בִּימֵי שְׁלֹמֹה, אֲבָל <b>שִׂמְחָה גְדוֹלָה</b> לֹא הָיְתָה <b>בִּירוּשָׁלִָם כָזֹאת מִימוֹת שְׁלֹמֹה</b>, כִּי בְּיוֹתֵר שָׂמְחוּ עַל מַה שֶׁאִם הָיוּ כָּל רֶגֶל וָרֶגֶל מְקֻבָּצִים בִּירוּשָׁלַיִם לְפִי שֶׁלֹּא הָיָה לָהֶם חִדּוּשׁ אֵין לָהֶם שִׂמְחָה, אֲבָל עַתָּה, שֶׁכָּל יְמֵי אָחָז וּמַלְכֵי יְהוּדָה הָרְשָׁעִים לֹא עָלוּ לָרֶגֶל לִירוּשָׁלַיִם, וְעַתָּה הוּרְשׁוּ לַעֲלוֹת לִירוּשָׁלַיִם, שָׂמְחוּ <b>שִׂמְחָה גְדוֹלָה</b>. וּלְפִי שֶׁהָיָה כַּמָּה שָׁנִים שֶׁלֹּא עָלוּ לִירוּשָׁלַיִם עַד עַתָּה, הוּקְטַן בְּעֵינֵיהֶם שִׁבְעָה יָמִים דְּחַג הַמַּצּוֹת, וְהוֹסִיפוּ עוֹד שִׁבְעָה יָמִים כְּדֵי לִשְׂמֹחַ בָּהֶם, וְשָׂמְחוּ <b>שִׂמְחָה גְדוֹלָה</b>:
<h3>פסוק כז</h3>
<b>וַיְבָרֲכוּ אֶת הָעָם.</b> אִם תִּרְצֶה לוֹמַר: בֵּרְכָם בָּזֶה שֶׁבִּקְשׁוּ לָשׁוּב מֵאֶרֶץ שׁוֹבֵיהֶם, <b>וַיִּשָּׁמַע</b> ה׳ <b>בְּקוֹלָם</b> וַיְשִׁיבֵם אָז. דָּבָר אַחֵר: <b>וַיִּשָּׁמַע בְּקוֹלָם.</b> וְכֵן כָּתוּב לְמַעְלָה <b>וַיִּשְׁמַע ה׳ אֶל יְחִזְקִיָּהוּ וַיִּרְפָּא אֶת הָעָם</b>:
<h2>פרק לא</h2>
<h3>פסוק ב</h3>
<b>אִישׁ כְּפִי עֲבוֹדָתוֹ.</b> <b>הַכֹּהֲנִים לְשָׁרֵת, וְהַלְוִיִּם</b> לִהְיוֹת מְשׁוֹרְרִים וְשׁוֹעֲרִים, וְכָל אִישׁ וָאִישׁ <b>עַל עֲבוֹדָתוֹ</b> הַנְּכוֹנָה:
<h3>פסוק ג</h3>
<b>וּמְנַת הַמֶּלֶךְ מִן רְכוּשׁוֹ לָעֹלוֹת וְגוֹ׳.</b> אֲשֶׁר נָתַן לַעֲשׂוֹת אוֹתָם (בְּרָָצוֹן):
<h3>פסוק ד</h3>
<b>וַיֹּאמֶר לָעָם לְיוֹשְׁבֵי יְרוּשָׁלִַם וְגוֹ׳ לְמַעַן יֶחֶזְקוּ בְּתוֹרַת ה׳.</b> יוֹתֵר בְּרָצוֹן; וְעוֹד, בְּעוֹד שֶׁיְּהֵא לָהֶם פַּרְנָסָתָם מְזֻמֶּנֶת, יוּכְלוּ לַעֲשׂוֹת וְלַעֲסֹק בְּתוֹרַת ה׳; לְפִי שֶׁלֹּא נִתְּנָה הַתּוֹרָה אֶלָּא לְאוֹכְלֵי הַמָּן (מכילתא בשלח ויהי פתיחתא), וּשְׁנִיִּים לָהֶם אוֹכְלֵי תְּרוּמָה:
<h3>פסוק ה</h3>
<b>וְכִפְרֹץ הַדָּבָר.</b> מִפִּי הַמֶּלֶךְ, <b>לָתֵת מְנָת</b> לַכֹּהֲנִים <b>וְהַלְוִיִּם, הִרְבּוּ בְנֵי יִשְׂרָאֵל רֵאשִׁית דָּגָן תִּירוֹשׁ וְיִצְהָר וּדְבַשׁ</b>, דְּבַשׁ תְּמָרִים:
<b>וְכָל תְּבוּאַת שָׂדֶה.</b> וְכָל אֵלּוּ לֹא מִתְּבוּאַת הַשָּׂדֶה הֵם, אֶלָּא כָּךְ מְפֹרָשׁ בְּמַסֶּכֶת נְדָרִים בְּפֶרֶק הַנּוֹדֵר מִן הַיָּרָק (נדרים נד.): הַנּוֹדֵר מִן הַיָּרָק מֻתָּר בִּדְלוּעִים; מְתִיב רַב יוֹסֵף: <b>וְכִפְרֹץ הַדָּבָר הִרְבּוּ בְנֵי יִשְׂרָאֵל וְגוֹ׳</b>, וְאִי אָמְרַתְּ דָּגָן – כָּל דְּמִדְגַּן מַשְׁמַע, מַאי <b>וְכִפְרֹץ וְגוֹמֵר</b>? אָמַר אַבַּיֵּי: לְאָתוֹיֵי פֵּירוֹת הָאִילָן וְיָרָק, עַד אָמַר רָבָא: תְּבוּאָה לְחוּד וּתְבוּאַת שָׂדֶה לְחוּד:
<h3>פסוק ו</h3>
<b>וּמַעְשַׂר קָדָשִׁים הַמְקֻדָּשִׁים לַה׳.</b> הַמַּעֲשֵׂר מִן הַמַּעֲשֵׂר שֶׁהַלְוִיִּם נוֹתְנִים לַכֹּהֲנִים (במדבר יח:כה-כו):
<b>וַיִּתְּנוּ עֲרֵמוֹת עֲרֵמוֹת.</b> הוֹיְ״פִין בִּלְשׁוֹן אַשְׁכְּנַז, דֻּגְמָא: ״עֲרֵמַת חִטִּים״ (שיר השירים ז:ג):
<h3>פסוק ז</h3>
<b>הֵחֵלּוּ הָעֲרֵמוֹת לְיִסּוֹד.</b> כִּי תְּחִלַּת דָּבָר נִקְרָא יְסוֹד, כְּמוֹ יְסוֹד הַבַּיִת שֶׁהוּא רֹאשׁ לְבִנְיָן, וְדוֹמֶה לוֹ ״הוּא יְסֻד הַמַּעֲלָה וְגוֹמֵר״ (עזרא ז:ט):
<h3>פסוק ח</h3>
<b>וַיְבָרְכוּ אֶת ה׳.</b> שֶׁנָּתַן בְּלֵב יִשְׂרָאֵל לְהַפְרִישׁ תְּרוּמוֹתֵיהֶם וּמַעַשְׂרוֹתֵיהֶם:
<h3>פסוק ט</h3>
<b>וַיִּדְרֹשׁ יְחִזְקִיָּהוּ.</b> לְפִי שֶׁרָאָה חִזְקִיָּהוּ הָעֲרֵמוֹת גְּדוֹלוֹת, אָמַר בְּלִבּוֹ: שֶׁמָּא לֹא לָקְחוּ הַכֹּהֲנִים וְהַלְוִיִּם מֵהֶם וְלֹא נָגְעוּ בָּהֶם? שֶׁאִם נָגְעוּ בָּהֶם, אֵיךְ נִתְרַבּוּ כָּל כָּךְ? וְתָמַהּ וְדָרַשׁ מֵהֶם <b>עַל</b> דְּבַר <b>הָעֲרֵמוֹת</b> עַל מָה זֶה:
<h3>פסוק י</h3>
<b>וַיֹּאמֶר אֵלָיו עֲזַרְיָהוּ.</b> הוּא הָיָה בִּימֵי עֻזִּיָּהוּ (דברי הימים ב כו:כ):
<b>מֵהָחֵל הַתְּרוּמָה לָבִיא.</b> אָכַלְנוּ <b>אָכוֹל</b>, וְלֹא אֲכִילַת עֲרַאי אֶלָּא <b>אָכוֹל וְשָׂבוֹעַ וְהוֹתֵר</b>; וּמַה שֶּׁאַתָּה מִתְמֵהַּ עַל שֶׁאָכַלְנוּ אַרְבָּעָה חֳדָשִׁים וְאַף עַל פִּי כֵן עֲרֵמוֹתֵיהֶם כָּל כָּךְ גְּדוֹלוֹת – זֶה הַדָּבָר, <b>כִּי בֵּרַךְ ה׳ אֶת עַמּוֹ</b> וְנָתַן לָהֶם תְּבוּאוֹת הַרְבֵּה, לְפִיכָךְ הִרְבָּה הַתְּרוּמוֹת וְהַמַּעַשְׂרוֹת שֶׁלָּנוּ:
<b>וְהַנּוֹתָר.</b> מִן אֲכִילָתֵנוּ זֶה:
<b>הֶהָמוֹן הַזֶּה.</b> אֲשֶׁר אַתָּה רוֹאֶה עֲרֵמוֹת עֲרֵמוֹת:
<h3>פסוק יא</h3>
<b>לְהָכִין לְשָׁכוֹת בְּבֵית ה׳.</b> וְלָשׂוּם בָּהֶם הַתְּרוּמוֹת:
<h3>פסוק יז</h3>
<b>וְאֶת הִתְיַחֵשׂ הַכֹּהֲנִים לְבֵית אֲבוֹתֵיהֶם וְהַלְוִיִּם.</b> עִם יִחוּס טַפָּם, נְשֵׁיהֶם, בְּנֵיהֶם וּבְנוֹתֵיהֶם, לְכָל אוֹתוֹ קָהָל הָיוּ מַסְפִּיקִין מְזוֹנוֹתֵיהֶם מֵהַתְּרוּמוֹת וּמַעַשְׂרוֹת הַקֹּדֶשׁ. וְהַתְּרוּמוֹת וְהַמַּעַשְׂרוֹת, כָּל אֵלּוּ שֶׁאָמַרְנוּ – לְאוֹתָן הָעוֹמְדִים לְשָׁרֵת בָּעֲזָרָה, וְגַם לִבְנֵי אַהֲרֹן הַכֹּהֲנִים שֶׁלֹּא הִגִּיעַ מִשְׁמְרוֹתָם לְשָׁרֵת, וְהֵם בִּשְׂדֵה מִגְרַשׁ עָרֵיהֶם בְּכָל עִיר וָעִיר:
<h3>פסוק יט</h3>
<b>אֲנָשִׁים אֲשֶׁר נִקְּבוּ בְשֵׁמוֹת.</b> לְמַעְלָה (יב-יג) כְּנַנְיָהוּ וְאֶחָיו הָיוּ מְמֻנִּים עֲלֵיהֶם לְקַבֵּל הַמָּנוֹת הַתְּרוּמוֹת וְהַמַּעַשְׂרוֹת מֵאֵת יִשְׂרָאֵל, <b>לָתֵת</b> הַ<b>מָּנוֹת לְכָל זָכָר בַּכֹּהֲנִים</b> וּלְוִיִּם:
<b>לְכָל זָכָר בַּכֹּהֲנִים.</b> וְגַם לְכָל נְשֵׁיהֶם, בְּנֵיהֶם וּבְנוֹתֵיהֶם (לעיל, יח); וּמַה שֶּׁאָמַר כָּאן לְכָל זָכָר – מִשּׁוּם רְבוּתָא, שֶׁאֲפִלּוּ לִזְכָרִים קְטַנִּים הָיוּ מַסְפִּיקִין, כִּדְלְעֵיל <b>לִזְכָרִים מִבֶּן שָׁלֹשׁ וָמַעְלָה</b>, וְכָל שֶׁכֵּן שֶׁהָיוּ מַסְפִּיקִין לִנְשֵׁיהֶם וְלִבְנֵיהֶם וְלִבְנוֹתֵיהֶם:
<h2>פרק לב</h2>
<h3>פסוק א</h3>
<b>אַחֲרֵי הַדְּבָרִים וְהָאֱמֶת הָאֵלֶּה וגו׳ וַיֹּאמֶר לְבִקְעָם.</b> – כְּמוֹ לְבַקְּעָם; כְּמוֹ ״עַל מִכְרָם בַּכֶּסֶף״ (עמוס ב:ו), כְּמוֹ מָכְרָם, וְסָמוּךְ לֵיהּ ״עַל בִּקְעָם הָרוֹת הַגִּלְעָד״ (עמוס א:יג). וּפִתְרוֹנוֹ וְדֻגְמָא: ״וְנַבְקִיעֶנָּה״ (ישעיה ז:ו); ״וַיְבַקַּע עֲצֵי הָעֹלָה״ (בראשית כב:ג):
<h3>פסוק ה</h3>
<b>וַיְחַזֵּק אֶת הַמִּלּוֹא.</b> דֻּגְמָא: ״וַיִּבֶן אֶת הַמִּלּוֹא״ (שמואל ב ה:ט):
<b>וַיַּעַשׂ שֶׁלַח לָרֹב.</b> כְּלֵי זַיִן, דֻּגְמַת ״וְאִישׁ שִׁלְחוֹ בְּיָדוֹ״ (דברי הימים ב כג:י); ״אִישׁ שִׁלְחוֹ הַמָּיִם״ (נחמיה ד:יז):
<h3>פסוק י</h3>
<b>עַל מָה אַתֶּם בּוֹטְחִים.</b> לְפִי שֶׁכָּתוּב ״בַּה׳ אֱלֹהֵי יִשְׂרָאֵל בָּטַח״ (מלכים ב יח:ה), וְגַם כְּתִיב שָׁם ״וַיִּמְרֹד בְּמֶלֶךְ אַשּׁוּר״ (מלכים ב יח:ז), לָכֵן אָמַר: עַל מָה אַתֶּם בּוֹטְחִים שֶׁ״מָּרַדְתָּ בִּי״ (מלכים ב יח:כ):
<b>וְיֹשְׁבִים בְּמָצוֹר בִּירוּשָׁלִָם.</b> כְּדִכְתִיב <b>לָמוּת בָּרָעָב וּבַצָּמָא</b>:
<h3>פסוק יב</h3>
<b>הֲלֹא הוּא יְחִזְקִיָּהוּ.</b> הַבּוֹטֵחַ בֵּאלֹהָיו הֲלֹא הוּא פָּשַׁע, וַאֲפִלּוּ אִם הָיָה יְכֹלֶת לַעֲזֹר לוֹ לֹא יִהְיֶה עוֹזְרוֹ, כִּי חָטָא לוֹ, שֶׁ<b>הֵסִיר אֶת בָּמֹתָיו וְאֶת מִזְבְּחֹתָיו וַיֹּאמֶר לִיהוּדָה וְלִירוּשָׁלִַם לִפְנֵי מִזְבֵּחַ אֶחָד תִּשְׁתַּחֲווּ</b>; וְלֹא מוּטָב שֶׁיִּתְחַוֶה יְהוּדָה לִפְנֵי מִזְבֵּחַ אֶחָד, וִירוּשָׁלַיִם לִפְנֵי אֶחָד אוֹ שְׁנַיִם וְיוֹתֵר? וּמַה מּוֹעִיל אֶחָד לְעַם רַב כָּזֶה? שֶׁהָיוּ סְבוּרִים, שֶׁכָּל אוֹתָן בָּמוֹת שֶׁהֵסִיר, כִּדְלְעֵיל ״וַיְגַדַּע אֶת הָאֲשֵׁרִים וְגוֹ׳״ (דברי הימים ב יד:ב), שֶׁהָיוּ בְּנוּיִם לְשֵׁם אֱלֹהֵי יִשְׂרָאֵל:
<h3>פסוק יד</h3>
<b>הֶחֱרִימוּ אֲבוֹתַי.</b> פּוּל מֶלֶךְ אַשּׁוּר וְתִגְלַת פִּלְאֶסֶר (דברי הימים א ה:כו):
<h3>פסוק יז</h3>
<b>וּסְפָרִים כָּתַב לְחָרֵף לַה׳ אֱלֹהֵי.</b> וּבִמְלָכִים (מלכים ב יט:יד) וּבִישַׁעְיָה (ישעיה לז:יד) כְּתִיב ״וַיִּקַּח חִזְקִיָּהוּ אֶת הַסְּפָרִים מִיַּד הַמַּלְאָכִים וַיִּקְרָאֵהוּ וַיַּעַל בֵּית ה׳ וַיִּפְרְשֵׂהוּ חִזְקִיָּהוּ לִפְנֵי ה׳״:
<h3>פסוק יח</h3>
<b>בְּקוֹל גָּדוֹל יְהוּדִית וגו׳ לְיָרְאָם וּלְבַהֲלָם.</b> כָּאן סָתַם הָעִנְיָן, וּבִמְלָכִים (מלכים ב יח:כה-לה) מְפֹרָשׁ הֵיטֵב מַה אָמַר לָהֶם; וְגַם בִּישַׁעְיָה (ישעיה לו:יג-כ):
<h3>פסוק יט</h3>
<b>וַיְדַבְּרוּ אֶל אֱלֹהֵי יְרוּשָׁלִָם.</b> מִי שֶׁכָּתַב סֵפֶר זֶה הוּא קוֹבֵל עַל נָבָל זֶה, סַנְחֵרִיב, שֶׁחֵרֵף אֱלֹהִים חַיִּים (מלכים ב יט:ד):
<b>כְּעַל אֱלֹהֵי עַמֵּי הָאָרֶץ.</b> שֶׁהֵם <b>מַעֲשֵׂה יְדֵי אָדָם</b>, וְדִמּוּ אֶת אֱלֹהֵי יוֹצְרֵנוּ, יוֹצֵר הַכֹּל, לֵאלֹהֵי הָעַמִּים שֶׁהֵם מַעֲשֵׂה יְדֵיהֶם; כְּמוֹ שֶׁאָמַר לְעֵיל <b>מִי בְּכָל אֱלֹהֵי וְגוֹ׳, כִּי</b> לֹא <b>יוּכַל אֱלֹהֵיכֶם לְהַצִּיל אֶתְכֶם מִיָּדִי</b>:
<h3>פסוק כ</h3>
<b>וַיִּתְפַּלֵּל יְחִזְקִיָּהוּ.</b> בִּמְלָכִים (מב יט:טו-יט) וּבִישַׁעְיָה (יש לז:טו-כ) מְפֹרֶשֶׁת הַתְּפִלָּה:
<h3>פסוק כא</h3>
<b>וּמִיצִיאֵי מֵעָיו.</b> כְּדִכְתִיב ״וּבָנָיו הִכּוּהוּ בֶחָרֶב״ (ישעיה לז:לח):
<h3>פסוק כד</h3>
<b>וַיִּתְפַּלֵּל אֶל ה׳.</b> כְּדִמְפוֹרָשׁ בִּמְלָכִים (מלכים ב כ:ב-ג):
<b>וַיֹּאמֶר לוֹ.</b> מָה הָאוֹת?
<b>וּמוֹפֵת נָתַן לוֹ.</b> ״וְזֶה לְךָ הָאוֹת״; הַכֹּל מְפֹרָשׁ שָׁם (מלכים ב כ:ט):
<h3>פסוק כה</h3>
<b>וְלֹא כִגְמוּל עָלָיו הֵשִׁיב.</b> לֹא כְּמוֹ שֶׁגָּמַל הַקָּדוֹשׁ בָּרוּךְ הוּא עַל יְחִזְקִיָּהוּ שֶׁרְפָאוֹהוּ, הֵשִׁיב לוֹ יְחִזְקִיָּהוּ:
<b>כִּי גָבַהּ לִבּוֹ.</b> שֶׁהֶרְאָה ״אֶת כָּל בֵּית נְכֹתוֹ וְגוֹ׳״ עַד ״וּבְכָל מֶמְשַׁלְתּוֹ״ (מלכים ב כ:יג; ישעיה לט:ב):
<b>וַיְהִי עָלָיו קֶצֶף וְעַל יְהוּדָה וִירוּשָׁלִָם.</b> עַל זֹאת; וְהַכּוֹתֵב הַסֵּפֶר הַזֶּה קִצְּרוֹ כָּאן, לְפִי שֶׁכָּתוּב בִּמְלָכִים (מלכים ב כ:טז-יח) וּבִישַׁעְיָה (ישעיה לט:ה-ז):
<h3>פסוק כו</h3>
<b>וַיִּכָּנַע יְחִזְקִיָּהוּ בְּגֹבַהּ לִבּוֹ.</b> כְּדִכְתִיב שָׁם ״וַיֹּאמֶר חִזְקִיָּה אֶל יְשַׁעְיָה טוֹב וְגוֹמֵר״ (מלכים ב כ:יט; ישעיה לט:ח), וּכְשֶׁנִּכְנַע, <b>לֹא בָא עֲלֵיהֶם</b> הַקֶּצֶף בְּיָמָיו:
<h3>פסוק כז</h3>
<b>וּלְכָל כְּלֵי חֶמְדָּה. עָשָׂה</b> מִינֵי <b>אֹצָרוֹת</b>:
<h3>פסוק כח</h3>
<b>וּמִסְכְּנוֹת לִתְבוּאַת.</b> עַל אוֹצְרוֹת הַתְּבוּאָה נוֹפֵל לוֹמַר מִסְכְּנוֹת בְּכָל מָקוֹם, כְּמוֹ ״עָרֵי מִסְכְּנוֹת לְפַרְעֹה״ (שמות א:יא), וְכֵן לְעֵיל ״וַיִּבֶן תַּדְמֹר בַּמִּדְבָּר וְאֵת כָּל עָרֵי מִסְכְּנוֹת אֲשֶׁר בָּנָה בַּחֲמָת״ (דברי הימים ב ח:ד); וְעַל כָּרְחֲךָ, לְצֹרֶךְ תְּבוּאָה, שֶׁבַּמִּדְבָּר לֹא הָיָה לוֹ לֶאֱצֹר זָהָב וָכֶסֶף:
<b>וְאֻרָוֹת לְכָל בְּהֵמָה וּבְהֵמָה.</b> אִיצְטַבְּלָאוֹת גְּדוֹלוֹת:
<h3>פסוק ל</h3>
<b>וַיַּיִּשְׁרֵם לְמַטָּה מַעְרָבָה.</b> הִנְהִיגָם דֶּרֶךְ יָשָׁר לְמַטָּה מַעְרָבָה <b>לְעִיר דָּוִד</b>:
<h3>פסוק לא</h3>
<b>וְכֵן בִּמְלִיצֵי.</b> שְׁלוּחֵי; דֻּגְמָא: ״כִּי הַמֵּלִיץ בֵּינוֹתָם״ (בראשית מב:כג) – עַל שֵׁם שֶׁהַשָּׁלִיחַ מֵלִיץ בֵּין הַשּׁוֹלֵחַ לַמִּשְׁתַּלֵּחַ; וְנוֹפֵל עַל פָּסוּק שֶׁאָמַר ״וַיַּצְלַח יְחִזְקִיָּהוּ בְּכָל מַעֲשָׂיו״ (דברי הימים ב לא:כא). וְאַחַר כָּל הַטּוֹב הַזֶּה שֶׁהִצְלִיחוֹ הַקָּדוֹשׁ בָּרוּךְ הוּא, <b>עֲזָבוֹ הָאֱלֹהִים, לְנַסּוֹתוֹ לָדַעַת כָּל בִּלְבָבוֹ</b> בְּיַד מְלִיצֵי <b>שָׂרֵי בָּבֶל הַמְשַׁלְּחִים</b> אֵלָיו:
<b>לִדְרוֹשׁ הַמּוֹפֵת אֲשֶׁר הָיָה בָאָרֶץ.</b> לֹא עָמַד בַּנִּסָּיוֹן, וְהֶרְאָה לָהֶם אֶת כָּל בֵּית נְכֹתוֹ (פרקי דרבי אליעזר נב); וּמִסֵּיפֵיהּ לְרֵישֵׁיהּ נִדְרָשׁ:
<h3>פסוק לג</h3>
<b>בְּמַעֲלֵה.</b> בְּמֵיטַב, כְּמְפֹרָשׁ בְּסוֹף פֶּרֶק קַמָּא דְּבָבָא קַמָּא (טז:):
<h2>פרק לג</h2>
<h3>פסוק ד</h3>
<b>בִּירוּשָׁלִַם יִהְיֶה שְּׁמִי לְעוֹלָם.</b> הַפָּסוּק קוֹבֵל: זֶה מְנַשֶּׁה שֶׁבָּנָה מִזְבְּחוֹת לַעֲבוֹדַת כּוֹכָבִים וּמַזָּלוֹת בַּבַּיִת שֶׁאָמַר הַקָּדוֹשׁ בָּרוּךְ הוּא: אֲנִי רוֹצֶה שֶׁיִּשְׁכּוֹן שְׁמִי שָׁם. וְגַם פָּסוּק שֶׁאָמַר בְּסָמוּךְ לְשׁוֹן קוֹבְלָנָא הוּא: <b>וַיָּשֶׂם אֶת פֶּסֶל הַסֶּמֶל אֲשֶׁר עָשָׂה בְּבֵית הָאֱלֹהִים וְגוֹ׳</b>, וְגַם הַפָּסוּק <b>וְלֹא אוֹסִיף לְהָסִיר אֶת רֶגֶל</b>:
<h3>פסוק ו</h3>
<b>וְעָשָׂה אוֹב וְיִדְּעוֹנִי.</b> מָלֵא בְּוָי״ו, לְפִי שֶׁ<b>הִרְבָּה לַעֲשׂוֹת</b>; וְהוּא הוֹסִיף עַל <b>פֶּסֶל הַסֶּמֶל אֲשֶׁר עָשָׂה</b>:
<h3>פסוק ז</h3>
<b>לְעֵילוֹם.</b> לְעוֹלָם:
<h3>פסוק ח</h3>
<b>וְלֹא אוֹסִיף לְהָסִיר אֶת רֶגֶל יִשְׂרָאֵל.</b> מוּסָב עַל פָּסוּק שֶׁל מַעְלָה (פסוק ז), וְהַכֹּל קוֹבְלָנָא הוּא, כְּלוֹמַר: הַקָּדוֹשׁ בָּרוּךְ הוּא אוֹמֵר: כָּךְ אָמַרְתִּי אֶל דָּוִד וְאֶל שְׁלֹמֹה: בַּבַּיִת הַזֶּה אָשִׂים שְׁמִי שָׁם לְעוֹלָם, וְגַם הִבְטַחְתִּים: לֹא אוֹסִיף לְהָסִיר רֶגֶל יִשְׂרָאֵל <b>מֵעַל הָאֲדָמָה, רַק אִם יִשְׁמְרוּ וְגוֹ׳</b>; וְעַתָּה <b>וַיֶּתַע מְנַשֶּׁה וְגוֹ׳</b>. נִמְצָא שֶׁעַל יָדוֹ נִסְתַּלְּקָה שְׁכִינָה, וְגַם אָנוּ עֲדַיִן בַּגָּלוּת עַל יָדוֹ:
<h3>פסוק יד</h3>
<b>לְגִיחוֹן בַּנַּחַל.</b> אֵצֶל נַחַל גִּיחוֹן, שֵׁם מָקוֹם:
<b>וְסָבַב לָעֹפֶל.</b> וְסָבַב מִשָּׁם חֹזֶק הַמִּגְדָּלִים הַבְּנוּיִים בִּמְלָאכֶת עֹפֶל:
<h3>פסוק טו</h3>
<b>וַיַּשְׁלֵךְ חוּצָה.</b> וְלֹא שִׁבְּרָם וְלֹא גְנָזָם מִן הָעַיִן, לְפִיכָךְ נִכְשַׁל בָּהֶם בְּנוֹ, כְּדִכְתִיב <b>וּלְכָל הַפְּסִילִים אֲשֶׁר עָשָׂה מְנַשֶּׁה אָבִיו וְגוֹ׳</b>, שֶׁלָּקַח אוֹתָם מִמָּקוֹם שֶׁהִשְׁלִיךְ אוֹתָם:
<h3>פסוק טז</h3>
<b>וַיִּזְבַּח עָלָיו זִבְחֵי שְׁלָמִים וְתוֹדָה.</b> שֶׁהֵבִיא קָרְבַּן תּוֹדָה, וְהִתְוַדָּה לְהַקָּדוֹשׁ בָּרוּךְ הוּא שֶׁהֱשִׁיבוֹ לִירוּשָׁלַיִם וּלְמַלְכוּתוֹ:
<h3>פסוק יט</h3>
<b>וּתְפִלָּתוֹ.</b> הֵיאַךְ נִתְפַּלֵּל:
<b>וְהֵעָתֶר לוֹ.</b> וְהֵשִׁיבוֹ עַל מַלְכוּתוֹ:
<h3>פסוק כ</h3>
<b>וַיִּקְבְּרֻהוּ בֵיתוֹ.</b> כְּמוֹ בְּבֵיתוֹ; וּבִמְלָכִים (מלכים ב כא:יח) כְּתִיב ״בְּגַן בֵּיתוֹ״, לֹא זָכָה לִיקָּבֵר עִם אֲבוֹתָיו:
<h2>פרק לד</h2>
<h3>פסוק ג</h3>
<b>וְהוּא עוֹדֶנּוּ נַעַר הֵחֵל לִדְרוֹשׁ.</b> פִּתְרוֹן: אַף עַל פִּי שֶׁהָיָה נַעַר הֵחֵל לִדְרוֹשׁ <b>אלֹהֵי דָּוִיד אָבִיו</b>; דּוּגְמַת ״וְהוּא נַעַר אֶת בְּנֵי בִלְהָה... וַיָּבֵא יוֹסֵף אֶת דִּבָּתָם רָעָה״ (בראשית לז:ב) – וְאֵין תֵּימַהּ בַּדָּבָר, אֲבָל אִם הָיָה בֶּן שְׁלֹשִׁים שָׁנָה לֹא הָיָה עוֹשֶׂה; וְזֶה תֵּימַהּ, שֶׁהָיָה נַעַר, וְאַף עַל פִּי כֵּן הֵחֵל לִדְרוֹשׁ וְגוֹ׳:
<b>הֵחֵל לְטַהֵר אֶת יְהוּדָה וִירוּשָׁלִַם.</b> מִן הַבָּמוֹת וְהָאֲשֵׁרִים שֶׁעָשָׂה מְנַשֶּׁה וְחִדְּשָׁם אָמוֹן בְּנוֹ, כִּדְלְמַעְלָה (דברי הימים ב לג:ג) ״וַיָּשָׁב וַיִּבֶן אֶת הַבָּמוֹת אֲשֶׁר נִתֵּץ יְחִזְקִיָּהוּ אָבִיו וְגוֹ׳״:
<h3>פסוק ד</h3>
<b>וְהַחַמָּנִים.</b> צוּרוֹת חַמָּה:
<b>אֲשֶׁר לְמַעְלָה.</b> שֶׁהוֹשִׁיבוּ לְמַעְלָה מֵהֶם, גָּבוֹהַּ כְּנֶגֶד הַחַמָּה, וּמִשְׁתַּחֲוִים לוֹ. כָּל זֶה עָשָׂה מְנַשֶּׁה, כְּדִכְתִיב לְעֵיל ״וַיִּשְׁתַּחֲוֶה לְכָל צְבָא הַשָּׁמַיִם וַיַּעֲבֹד אוֹתָם״ (דברי הימים ב לג:ג):
<b>וַיִּזְרֹק עַל פְּנֵי הַקְּבָרִים.</b> כָּאן נִתְקַיֵּים מַה שֶּׁאָמַר לְיָרָבְעָם: ״כֹּה אָמַר ה׳ הִנֵּה בֵן נוֹלָד לְבֵית דָּוִד יֹאשִׁיָּהוּ שְׁמוֹ וְזָבַח עָלֶיךָ עַצְמוֹת אָדָם אֶת כֹּהֲנֵי הַבָּמוֹת הַמַּקְטִרִים״ (מלכים א יג:ב):
<h3>פסוק ו</h3>
<b>וּבְעָרֵי מְנַשֶּׁה וְאֶפְרַיִם וְגוֹ׳.</b> מֵאוֹתָן עוֹלְלוֹת שֶׁנִּשְׁתַּיְּרוּ מֵחֶרֶב וּמִשְּׁבִי סַנְחֵרִיב (מלכים ב יז:ו):
<b>בְּחַרְבֹתֵיהֶם.</b> בְּהַר בָּתֵּיהֶם כְּתִיב, לְפִי שֶׁלֹּא הָיוּ כִּי אִם עוֹלֵלוֹת מְעַט, נִתְיָרְאוּ לֵישֵׁב בַּשְּׁפֵלָה, כִּי אִם לִקְבֹּעַ בְּהַר בָּתֵּיהֶם:
<h3>פסוק ח</h3>
<b>הַמַּזְכִּיר.</b> בְּכָל מָקוֹם שֶׁכָּתוּב סוֹפֵר כָּתוּב בְּסָמוּךְ מַזְכִּיר, שֶׁהָיָה לְכָל מֶלֶךְ סוֹפֵר לִכְתֹּב כָּל הַמְּאוֹרָע לוֹ בַּמַּלְכוּת, בֵּין טוֹב בֵּין רַע, וַיְהִי לוֹ מַזְכִּיר יוֹשֵׁב אֵצֶל הַסּוֹפֵר לְהַזְכִּיר כָּל דָּבָר וְדָבָר, וְהַסּוֹפֵר כּוֹתֵב עַל פִּיו:
<h3>פסוק ט</h3>
<b>אֲשֶׁר אָסְפוּ הַלְוִיִּם שֹׁמְרֵי הַסַּף וְגוֹ׳.</b> בְּחַרְבוֹתֵיהֶם סָבִיב:
<h3>פסוק י</h3>
<b>לִבְדּוֹק וּלְחַזֵּק.</b> ״לִרְאוֹת אֶת עֶרְוַת הָאָרֶץ״ (בראשית מב:ט) מְתַרְגְּמִינָן: ״וּלְמֶחֱזֵי יָת בִּדְקָא דְאַרְעָא״:
<h3>פסוק יא</h3>
<b>וְעֵצִים לַמְחַבְּרוֹת.</b> שְׁפַּנְגִי״ן בִּלְשׁוֹן אַשְׁכְּנַ״ז:
<b>וּלְקָָרוֹת.</b> טְרַבִי״ר בְּלַעַ״ז:
<h3>פסוק יב</h3>
<b>לְנַצֵּחַ.</b> רוֹמִי״שׁ טְרִי״ר בְּלַעַ״ז, וְכֵן (עזרא ג:ט) ״לְנַצֵּחַ עַל הַמְּלָאכָה״, וְכֵן ״שֵׁשׁ מֵאוֹת מְנַצְּחִים״ לְעֵיל (דברי הימים ב ב:יז):
<b>וְהַלְוִיִּם כָּל מֵבִין.</b> בְּכָל מָקוֹם אָמוּר לְעִנְיַן שִׁירָה הֲבָנָה, וְכֵן לְמַעְלָה כְּשֶׁהִפִּילוּ גּוֹרָלוֹת כְּתִיב ״כַּקָּטֹן כַּגָּדוֹל מֵבִין עִם תַּלְמִיד״ (דברי הימים א כה:ח), וְכֵן ״כָּל הַמֵּבִין בִּכְלֵי שִׁיר״, וּכְתִיב ״וּכְנַנְיָהוּ שַׂר הַלְוִיִּם וְגוֹמֵר כִּי מֵבִין הוּא״ (דברי הימים א טו:כב), וְהָיָה מְמֻנֶּה עֲלֵיהֶם לְיַסֵּר ״בַּמַּשָּׂא״ הֵיאַךְ יִשָּׂאוּ, כִּי מֵבִין הוּא:
<h3>פסוק יג</h3>
<b>וּמֵהַלְוִיִּם סוֹפְרִים.</b> לִכְתּוֹב <b>אֶת הַכֶּסֶף הַמּוּבָא בֵּית ה׳</b>, וְהֵיאַךְ גָּבוּ אוֹתוֹ:
<b>וְשׁוֹטְרִים.</b> בַּמְּלָאכָה:
<h3>פסוק יד</h3>
<b>אֶת סֵפֶר תּוֹרַת ה׳ בְּיַד מֹשֶׁה.</b> מִשְׁנֵה תּוֹרָה (דברים):
<h3>פסוק טו</h3>
<b>וַיִּתֵּן חִלְקִיָּהוּ אֶת הַסֵּפֶר אֶל שָׁפָן.</b> שֶׁהֲרֵי עַל הַסּוֹפֵר לִקְרוֹת אֶת הַכֹּל לִפְנֵי הַמֶּלֶךְ:
<h3>פסוק טז</h3>
<b>וַיָּשֶׁב עוֹד אֶת הַמֶּלֶךְ דָּבָר.</b> שֶׁמִּתְּחִלָּה הֵשִׁיב לַמֶּלֶךְ שְׁלִיחוּתוֹ, שֶׁשְּׁלָחוֹ הַמֶּלֶךְ <b>לְחַזֵּק בֵּית ה׳ אֱלֹהָיו</b>, כְּמוֹ שֶׁכָּתוּב לְמַעְלָה <b>שָׁלַח אֶת שָׁפָן בֶּן אֲצַלְיָהוּ וְגוֹ׳</b>:
<h3>פסוק יז</h3>
<b>וַיַּתִּיכוּ.</b> וַיַּצִּיקוּ; כְּמוֹ ״וַיִּצֹק שֶׁמֶן״ (בראשית כח:יח) וּמְתַרְגְּמִינָן: ״וְאַתִּיךְ״ (תרגום אונקלוס):
<h3>פסוק יח</h3>
<b>וַיַּגֵּד שָׁפָן הַסּוֹפֵר.</b> אַחַר שֶׁהֵשִׁיב הַמֶּלֶךְ דָּבָר מִשְּׁלִיחוּתוֹ, הִגִּיד לוֹ שְׁלִיחוּת שֶׁל חִלְקִיָּהוּ הַכֹּהֵן <b>וַיִּקְרָא</b> אֶת הַסֵּפֶר <b>לְפָנָיו</b>:
<h3>פסוק יט</h3>
<b>וַיִּקְרַע אֶת בְּגָדָיו.</b> כְּשֶׁשָּׁמַע שֶׁהָיוּ קוֹרִין ״יוֹלֵךְ ה׳ אוֹתְךָ וְאֶת מַלְכְּךָ וְגוֹמֵר״ (דברים כח:לו), וְדָרַשׁ בְּעַצְמוֹ ״אֲשֶׁר תָּקִים עָלֶיךָ״ (דברים כח:לו) – הָעָם הִמְלִיכוּ וְלֹא נָבִיא עַל פִּי הַדִּבּוּר (יומא נב:):
<h3>פסוק כא</h3>
<b>אֲשֶׁר נִתְּכָה בָנוּ.</b> לְפִי שֶׁהַחֵמָה הִיא אֵשׁ, נוֹפֵל עָלֶיהָ לְשׁוֹן נִתּוּךְ, וְדֻגְמָתוֹ לְמַטָּה <b>וְתִתַּךְ חֲמָתִי בַּמָּקוֹם הַזֶּה וְלֹא תִכְבֶּה</b>:
<h3>פסוק כב</h3>
<b>אֶל חוּלְדָּה הַנְּבִיאָה.</b> רַבּוֹתֵינוּ דָּרְשׁוּ (מגלה יד:): לְפִי כִּי הָאִשָּׁה רַחֲמָנִית יוֹתֵר מִן הָאִישׁ, לָכֵן לֹא שָׁלַח אֶל יִרְמְיָהוּ הַנָּבִיא:
<b>שׁוֹמֵר הַבְּגָדִים.</b> אִם תִּרְצֶה לוֹמַר: אוֹ בִּגְדֵי כְהֻנָּה אוֹ בִּגְדֵי מַלְכוּת:
<b>יוֹשֶׁבֶת בִּירוּשָׁלִַם בַּמִּשְׁנֶה.</b> שְׁנֵי חוֹמוֹת הָיוּ לָעִיר, וְהִיא יוֹשֶׁבֶת בֵּין שְׁנֵי הַחוֹמוֹת. וְתַרְגּוּמוֹ: ״בֵּית אוּלְפָנָא״ – פֵּירוּשׁ: בִּמְקוֹם תּוֹרָה, כִּי לִשְׁכָּה אַחַת הָיְתָה לָהּ לְחוּלְדָּה, סְמוּכָה לְלִשְׁכַּת הַגָּזִית; לִשְׁכַּת חוּלְדָּה הָיְתָה פְּתוּחָה לַחוּץ וּסְתוּמָה כְּלַפֵּי סַנְהֶדְרִין שֶׁבְּלִשְׁכַּת הַגָּזִית, כָּךְ כָּתוּב בְּמַסֶּכֶת מִדּוֹת (מדות א:ג) – מִפְּנֵי צְנִיעוּת:
<h3>פסוק כג</h3>
<b>אִמְרוּ לָאִישׁ.</b> לְפִי שֶׁרָצָה לְהַפְסִיק חֲזוֹן הָעָם <b>עַל הַמָּקוֹם הַזֶּה וְעַל יוֹשְׁבָיו</b>, וּכְשֶׁשִּׁלֵּם אוֹתוֹ חֲזוֹן, אָז מְבָאֵר הֵטֵיב: <b>וְאֶל מֶלֶךְ יְהוּדָה הַשּׁוֹלֵחַ אֶתְכֶם</b>, וּמְקַצֵּר נְבוּאַת הַמָּקוֹם וְיוֹשְׁבָיו וּמְסַלְּקוֹ, וְתוֹפְשׂוֹ בִּנְבוּאַת הַמֶּלֶךְ שֶׁהוּא מְרֻבָּה:
<h3>פסוק כח</h3>
<b>וְנֶאֱסַפְתָּ אֶל קִבְרוֹתֶיךָ בְּשָׁלוֹם.</b> וַהֲלֹא נֶהֱרַג (דברי הימים ב לה:כג-כד)! אֶלָּא בְּשָׁלוֹם מִזֶּה שֶׁ<b>לֹּא תִרְאֶינָה עֵינֶיךָ בְּכֹל הָרָעָה אֲשֶׁר אֲנִי מֵבִיא עַל הַמָּקוֹם הַזֶּה וְעַל יֹשְׁבָיו</b>, כְּלוֹמַר: חֻרְבַּן הַבַּיִת:
<h3>פסוק ל</h3>
<b>סֵפֶר הַבְּרִית.</b> הֲרֵי כָּל הַחֲרָדָה שֶׁחָרַד הַמֶּלֶךְ עַל שֶׁנִּמְצָא כָתוּב ״יוֹלֵךְ ה׳ אוֹתְךָ״ (דברים כח:לו), וְרָאָה שֶׁקָּרְאָה הַתּוֹרָה אוֹתָהּ בְּרִית, ״אֵלֶּה דִבְרֵי הַבְּרִית״ (דברים כח:סט), וּלְכָךְ אַף הוּא כָּרַת בְּרִית. וְרָאָה כָתוּב בְּסָמוּךְ אַחֲרָיו ״וּשְׁמַרְתֶּם אֶת דִּבְרֵי וְגוֹ׳ וַעֲשִׂיתֶם אוֹתָם״ (דברים כט:ח), גַּם רָאָה יֹאשִׁיָּהוּ כָּתוּב בְּסָמוּךְ ״אַתֶּם נִצָּבִים הַיּוֹם כֻּלְּכֶם וְגוֹ׳״, עַד ״טַפְּכֶם נְשֵׁיכֶם״, עַד ״לְעָבְרְךָ בִּבְרִית״, עַד ״כֹּרֵת עִמְּךָ הַיּוֹם״ (דברים כט:ט-יא), אָמַר: אַף בְּאוֹתוֹ דֻגְמָא אֶכְרוֹת אַף אֲנִי בְּרִית, שֶׁשָּׁם כָּתוּב ״אַתֶּם נִצָּבִים וְגוֹ׳״, אַף אֲנִי ״וַיַּעֲמֹד כָּל הָעָם הַנִּמְצָא בִּירוּשָׁלִַם״ – מִקָּטֹן וְעַד גָּדוֹל:
<h3>פסוק לא</h3>
<b>בְּכָל לְבָבוֹ וּבְכָל נַפְשׁוֹ וְגוֹ׳.</b> אֲשֶׁר מָצָא שָׁם כָּתוּב (דברים ל:ב) ״וְשַׁבְתָּ עַד ה׳ אֱלֹהֶיךָ בְּכָל לְבָבְךָ וּבְכָל נַפְשֶׁךָ״:
<b>וַיַּעֲמֹד הַמֶּלֶךְ עַל עָמְדוֹ.</b> לְשׁוֹן ״נִצָּבִים״ (דברים כט:ט):
<h3>פסוק לב</h3>
<b>כְּבְרִית אֱלֹהִים אֱלֹהֵי אֲבוֹתֵיהֶם.</b> כְּכָל אוֹתָן שֶׁכָּתוּב שָׁם ״אֱלֹהֵי אֲבוֹתֵיהֶם״, לְפִיכָךְ כְּתִיב כָּאן אֱלֹהֵי אֲבוֹתֵיהֶם, שֶׁכָּרַת לַאֲבוֹתָם בַּמִּדְבָּר. וְכָל בְּרִית שֶׁלְּשָׁם – עַל עֲבוֹדַת כּוֹכָבִים, דִּכְתִיב ״וַתִּרְאוּ אֶת שִׁקּוּצֵיהֶם וְגוֹ׳״ (דברים כט:טז), עַד ״פּוֹנֶה הַיּוֹם מֵעִם ה׳״ (דברים כט:יז), לְפִיכָךְ <b>וַיָּסַר יֹאשִׁיָּהוּ אֶת כָּל הַתּוֹעֵבוֹת וְגוֹ׳</b>:
<h2>פרק לה</h2>
<h3>פסוק א</h3>
<b>וַיַּעַשׂ יֹאשִׁיָּהוּ בִירוּשָׁלִַם פֶּסַח.</b> לְפִי שֶׁכָּל מַלְכֵי יְהוּדָה הָרְשָׁעִים לֹא עָשׂוּ פֶּסַח כְּמִשְׁפָּטוֹ:
<h3>פסוק ג</h3>
<b>תְּנוּ אֶת אֲרוֹן הַקֹּדֶשׁ.</b> לְפִי פְּשׁוּטוֹ, שֶׁהֶעֱבִירוּ מְנַשֶּׁה וְאָמוֹן אֶת הָאָרוֹן וַיָּשִׂימוּ תַּחְתָּיו פְּסִילֵיהֶם, כְּדִמוֹכַח לְעֵיל בִּמְנַשֶּׁה ״וַיָּשֶׂם פֶּסֶל הַסֶּמֶל וְגוֹ׳״ (דברי הימים ב לג:ז), לְפִיכָךְ צִוָּה יֹאשִׁיָּהוּ לְהוֹשִׁיבוֹ וְלִיתֵּן הָאָרוֹן בִּמְקוֹמוֹ <b>אֲשֶׁר בָּנָה שְׁלֹמֹה</b>. וְרַבּוֹתֵינוּ אָמְרוּ (ירושלמי שקלים ו:א; יומא נב:), שֶׁאָמַר לַלְוִיִּם לְגוֹנְזוֹ שָׁם:
<b>אֵין לָכֶם מַשָּׂא בַּכָּתֵף.</b> זוֹ טַעֲנָה אַחֶרֶת הִיא, וּתְחִלַּת מִלָּה הוּא, שֶׁאָמַר לָהֶם: אֵין לָכֶם שׁוּם טֹרַח מַשָּׂא בַּכָּתֵף מִכָּל כְּלֵי בֵּית ה׳, שֶׁתּוּכְלוּ לוֹמַר: מִשּׁוּם טֹרַח מַשָּׂא בַּכָּתֵף אֵין אָנוּ יְכוֹלִין <b>לַעֲבֹד אֶת ה׳ וְעַמּוֹ</b>, לְפִיכָךְ מֵעַתָּה <b>עִבְדוּ אֶת ה׳ אֱלֹהֵיכֶם</b> בְּשִׁיר, <b>וְאֶת עַמּוֹ יִשְׂרָאֵל</b> לִשְׁחֹט וּלְהַפְשִׁיט פִּסְחֵיהֶן; כְּדִמוֹכַח לְמַטָּה <b>וְשַׁחֲטוּ הַפֶּסַח וְהִתְקַדְּשׁוּ וְגוֹ׳</b>:
<h3>פסוק ה</h3>
<b>לִפְלֻגּוֹת.</b> לְמַחְלֹקֶת, לַעֲשׂוֹת הַפֶּסַח כְּהִלְכָתוֹ <b>כִּדְבַר ה׳ בְּיַד מֹשֶׁה</b>:
<h3>פסוק ז</h3>
<b>וַיָּרֶם יֹאשִׁיָּהוּ לִבְנֵי הָעָם.</b> דֻּגְמָא: ״כֵּן תָּרִימוּ גַם אַתֶּם״ (במדבר יח:כח), לְשׁוֹן הַפְרָשָׁה:
<b>לְכָל הַנִּמְצָא.</b> לְכָל יִשְׂרָאֵל הַנִּמְצָאִים הִפְרִישׁ <b>צֹאן לַפְּסָחִים</b>:
<b>לְמִסְפַּר שְׁלֹשִׁים אֶלֶף.</b> בֵּין <b>צֹאן</b> בֵּין <b>כְּבָשִׂים</b> בֵּין <b>עִזִּים</b>:
<b>וּבָקָר שְׁלֹשֶׁת אֲלָפִים.</b> לְשַׁלְמֵי חֲגִיגָה:
<h3>פסוק יג</h3>
<b>וַיְבַשְּׁלוּ הַפֶּסַח בָּאֵשׁ כַּמִּשְׁפָּט.</b> ״צְלִי אֵשׁ״ (שמות יב:ח):
<b>וַיָּרִיצוּ לְכָל בְּנֵי הָעָם.</b> הַלְוִיִּם, וּכְשֶׁהֵכִינוּ לְכָל יִשְׂרָאֵל אַחַר כָּךְ הֵכִינוּ לָהֶם הַלְוִיִּם לְעַצְמָם, וְלַכֹּהֲנִים שֶׁלֹּא הָיָה לָהֶם פְּנַאי לְהָכִין:
<h3>פסוק טו</h3>
<b>חוֹזֵה הַמֶּלֶךְ.</b> כָּל אֶחָד וְאֶחָד הָיָה חוֹזֶה:
<h3>פסוק יח</h3>
<b>וְלֹא נַעֲשָׂה פֶסַח כָּמוֹהוּ.</b> בִּמְלָכִים (מלכים ב כג:כב) כְּתִיב ״כִּי לֹא נַעֲשָׂה כַּפֶּסַח הַזֶּה מִימֵי הַשּׁוֹפְטִים״, מִיּוֹם שֶׁנֶּחְלְקוּ יִשְׂרָאֵל לִשְׁתֵּי מַמְלָכוֹת, שֶׁסָּרוּ עֲשֶׂרֶת שְׁבָטִים מֵעַל מַלְכֵי יְהוּדָה וְיַשְׁלִיטוּ עֲלֵיהֶם מֶלֶךְ לְבַדָּם; שֶׁכָּל הַיָּמִים שֶׁהָיוּ לִשְׁנֵי גוֹיִם, הָיוּ שֵׁבֶט יְהוּדָה וּבִנְיָמִין עוֹשִׂים פֶּסַח לְשֵׁם ה׳ בִּירוּשָׁלַיִם, וְאֵלּוּ לְשֵׁם עֲבוֹדַת כּוֹכָבִים בְּבֵית אֵל וּבְדָן. וְדָבָר זֶה לֹא אֵרַע כָּל יְמֵי הַשּׁוֹפְטִים שֶׁנֶּחְלְקוּ יִשְׂרָאֵל לִשְׁתֵּי מִשְׁפָּחוֹת, וְלֹא הָיָה לָהֶם לְכָל דּוֹר וָדוֹר רַק שׁוֹפֵט אֶחָד, וְאוֹתוֹ הַשּׁוֹפֵט הָיָה מַכְרִיחָם לָלֶכֶת בְּדֶרֶךְ ה׳, כַּמְפֹרָשׁ בְּשׁוֹפְטִים ״וְהָיָה ה׳ עִם הַשּׁוֹפֵט וְהוֹשִׁיעָם מִיַּד אֹיְבֵיהֶם כָּל יְמֵי הַשּׁוֹפֵט״ (שופטים ב:יח); וְכָל עֲשֶׂרֶת הַשְּׁבָטִים הָיוּ הוֹלְכִים לְשִׁילֹה וְעוֹשִׂים פֶּסַח לְשֵׁם ה׳, וְכַפֶּסַח הַזֶּה לֹא נַעֲשָׂה כָּל יְמֵי מַלְכֵי יִשְׂרָאֵל וִיהוּדָה יַחַד עוֹשִׂים פֶּסַח, אֲבָל בִּימֵי יֹאשִׁיָּהוּ שֶׁכְּבָר פָּסַק מַלְכוּת עֲשֶׂרֶת הַשְּׁבָטִים, וּמִשֶּׁהֶחֱזִיר יִרְמְיָה עֲשֶׂרֶת הַשְּׁבָטִים, לֹא הִמְלִיכוּ עֲלֵיהֶם עוֹד מֶלֶךְ אֶלָּא יֹאשִׁיָּהוּ מָלַךְ עֲלֵיהֶם, וְעָשׂוּ כֻּלָּם פֶּסַח יַחַד לְשֵׁם שָׁמַיִם בִּירוּשָׁלִָם; וְזֶהוּ ״לֹא נַעֲשָׂה כַּפֶּסַח הַזֶּה״ לַה׳ בִּירוּשָׁלִָם. וּפִתְרוֹן זֶה מַטְעֶה אוֹתִי מְאֹד – וְלֹא נִרְאֶה לִי, נְהִי נַמִּי דְּהֶחֱזִיר יִרְמְיָה עֲשֶׂרֶת שְׁבָטִים וְיֹאשִׁיָּהוּ מָלַךְ עֲלֵיהֶם בִּירוּשָׁלַיִם – הֵיאַךְ יָכוֹל לִהְיוֹת שֶׁלֹּא עָשׂוּ ״כַּפֶּסַח הַזֶּה״ כָּל ״יְמֵי הַשּׁוֹפְטִים״, וּבִימֵי שְׁמוּאֵל הָרוֹאֶה וּבִימֵי דָּוִד וּשְׁלֹמֹה, שֶׁהָיוּ יִשְׂרָאֵל שְׁרוּיִן עַל אַדְמָתָם שְׁלֵוִים וְשׁוֹקְטִים וְלֹא הָיָה לָהֶם אֶלָּא מֶלֶךְ אֶחָד וְהָיָה לִבָּם לַשָּׁמַיִם?! אַךְ כָּךְ פִּתְרוֹנוֹ, וְכָךְ פָּתַר לִי רַבִּי אֱלִיעֶזֶר בְּרַבִּי מְשֻׁלָּם זַצַ״ל: <b>וְלֹא נַעֲשָׂה פֶסַח כָּמוֹהוּ</b> מֵעוֹלָם שֶׁיִּתֵּן הַמֶּלֶךְ וְהַשָּׂרִים בְּהֵמוֹת לַפְּסָחִים דֵּי סִפּוּקָם וּבָקָר לְשַׁלְמֵי חֲגִיגָה, וְצִוָּה לַלְוִיִּם לְהָכִין לָהֶם וְלִשְׁלוֹחַ לְכָל אִישׁ וָאִישׁ לְפִי אָכְלוֹ:
<h3>פסוק כ</h3>
<b>אַחֲרֵי כָל זֹאת אֲשֶׁר הֵכִין יֹאשִׁיָּהוּ אֶת הַבַּיִת עָלָה נְכוֹ מֶלֶךְ מִצְרַיִם.</b> הַפָּסוּק קוֹבֵל וּמְקוֹנֵן עַל יֹאשִׁיָּהוּ, שֶׁלֹּא נַעֲשָׂה לוֹ נֵס כְּמוֹ לְחִזְקִיָּהוּ שֶׁכָּתוּב בּוֹ ״אַחֲרֵי הַדְּבָרִים וְהָאֱמֶת בָּא סַנְחֵרִיב״ (דברי הימים ב לב:א) עַל חִזְקִיָּהוּ, וְנַעֲשָׂה לוֹ נֵס:
<b>לְהִלָּחֵם בְּכַרְכְּמִישׁ עַל פְּרָת.</b> ״עַל מֶלֶךְ אַשּׁוּר״, כְּדִכְתִיב בִּמְלָכִים (מלכים ב כג:כט), וְרָצָה לַעֲבֹר דֶּרֶךְ אֶרֶץ יִשְׂרָאֵל עָלָיו; וּפַרְעֹה נְכוֹ לֹא הָיָה יָכוֹל לָבוֹא עָלָיו דֶּרֶךְ נְהַר פְּרָת אִם לֹא יַעֲבֹר דֶּרֶךְ אֶרֶץ יִשְׂרָאֵל, שֶׁהֲרֵי מִצְרַיִם בִּדְרוֹמָהּ שֶׁל אֶרֶץ יִשְׂרָאֵל וּנְהַר פְּרָת בִּצְפוֹנוֹ שֶׁל אֶרֶץ יִשְׂרָאֵל:
<b>וַיֵּצֵא לִקְרָאתוֹ.</b> שֶׁדָּרַשׁ ״וְחֶרֶב לֹא תַעֲבֹר בְּאַרְצְכֶם״ (ויקרא כו:ו): אֲפִלּוּ ״חֶרֶב״ שֶׁל שָׁלוֹם ״לֹא תַעֲבֹר בְּאַרְצְכֶם״; וְלֹא יָדַע חֵטְא לֵיצָנֵי הַדּוֹר, אֲשֶׁר אַחֲרֵי הַדֶּלֶת קָמוּ לְסַדֵּר, כְּמוֹ שֶׁמְּפֹרָשׁ בְּמַסֶּכֶת תַּעֲנִית (כב.-כב:):
<h3>פסוק כב</h3>
<b>וְלֹא שָׁמַע אֶל דִּבְרֵי נְכוֹ מִפִּי אֱלֹהִים.</b> שֶׁאָמַר לוֹ מִפִּי אֱלֹהִים, כִּי כֵּן אָמַר יְשַׁעְיָה ״וְסִכְסַכְתִּי מִצְרַיִם בְּמִצְרַיִם״ (ישעיה יט:ב); וְזֶהוּ שֶׁיִּסֵּד הַקַּלִּיר (קינות לתשעה באב יב): ״כָּל הֲמוֹנָיו לָלֶכֶת אֲרַם נַהֲרַיִם, לְמַעַן לֹא תַעֲבֹר חֶרֶב כָּל שֶׁהוּא בְּאֶפְרַיִם, לֹא שָׁמַע לַחוֹזֶה וְיָשׁוּב אָחוֹרִים, כִּי נִגְזְרָה גְּזֵרָה לְסַכְסֵךְ מִצְרַיִם בְּמִצְרַיִם״:
<h3>פסוק כד</h3>
<b>עַל רֶכֶב הַמִּשְׁנֶה.</b> לְפִי שֶׁדֶּרֶךְ הַמֶּלֶךְ לִרְכּוֹב עַל שְׁנֵי מֶרְכָּבוֹת, הָרִאשׁוֹנָה עִקָּר, וְאִם יִצְטָרֵךְ יֵשֵׁב בַּשְּׁנִיָּה; בָּרִאשׁוֹנָה יָצָא לִפְנֵיהֶם, וּכְשֶׁחָלָה – הִרְכִּיבוּהוּ עַל הָרֶכֶב הַמִּשְׁנֶה:
<h3>פסוק כה</h3>
<b>וַיֹּאמְרוּ כָל הַשָּׁרִים.</b> לְשׁוֹן שִׁירָה, מְשׁוֹרְרִים; כִּי גַּם שִׁירָה וְקִינָה בְּקוֹל אַחַת נֶאֱמָרִין. עָלָיו נִיבָּא עָמוֹס ״וְהֵבֵאתִי אֶת הַשֶּׁמֶשׁ בַּצָּהֳרַיִם וְהַחֲשַׁכְתִּי לָאָרֶץ בְּיוֹם אוֹר״ (עמוס ח:ט) – זֶה יוֹמוֹ שֶׁל יֹאשִׁיָּהוּ שֶׁמֵּת בֶּן תִּשְׁעָה וּשְׁלֹשִׁים שָׁנִים, בַּחֲצִי יָמָיו, דִּכְתִיב ״יְמֵי שְׁנוֹתֵינוּ בָהֶם שִׁבְעִים שָׁנָה״ (תהלים צ:י) וּכְתִיב ״וְהָפַכְתִּי חַגֵּיכֶם לְאֵבֶל וְכָל שִׁירֵיכֶם לְקִינָה וְשַׂמְתִּיהָ כְּאֵבֶל יָחִיד וְאַחֲרִיתָהּ כְּיוֹם מָר״ (עמוס ח:י); וְזֶהוּ שֶׁאָמַר: <b>וַיֹּאמְרוּ כָל הַשָּׁרִים וְשָׁרוֹת בְּקִינוֹתֵיהֶם, וְכָל יְהוּדָה וִירוּשָׁלִַם מִתְאַבְּלִים עָלָיו</b>:
<b>וַיִּתְּנֵם לְחֹק.</b> כְּשֶׁמִּזְדַּמֵּן לָהֶם שׁוּם צַעַר וּבְכִיָּה, שֶׁהֵם מְקוֹנְנִים וּבוֹכִים עַל הַמְּאוֹרָע, הֵם מַזְכִּירִים זֶה הַצַּעַר עִמּוֹ; דּוּגְמָא: בְּתִשְׁעָה בְּאָב שֶׁמַּזְכִּירִים קִינוֹת עַל הַהֲרוּגִים בַּגְּזֵרוֹת שֶׁאֵרְעוּ בְּיָמֵינוּ, כֵּן יִבְכְּיוּן עַל מוֹת יֹאשִׁיָּהוּ. דּוּגְמָא: ״וַתְּהִי חֹק בְּיִשְׂרָאֵל וְגוֹמֵר, לְתַנּוֹת לְבַת יִפְתָּח הַגִּלְעָדִי אַרְבָּעָה יָמִים בַּשָּׁנָה״ (שופטים יא:לט-מ):
<b>וְהִנָּם כְּתוּבִים עַל הַקִּינוֹת.</b> עַל סֵפֶר הַקִּינוֹת:
<h3>פסוק כו</h3>
<b>וַחֲסָדָיו כַּכָּתוּב בְּתוֹרַת ה׳.</b> וּבִמְלָכִים כְּתִיב ״וְכָמֹהוּ לֹא הָיָה לְפָנָיו מֶלֶךְ״ (מלכים ב כג:כה), וְזֶהוּ שֶׁאָמַר כָּאן <b>הִנָּם כְּתוּבִים עַל סֵפֶר מַלְכֵי יִשְׂרָאֵל וִיהוּדָה</b>:
<h2>פרק לו</h2>
<h3>פסוק א</h3>
<b>וַיַּמְלִיכֻהוּ תַּחַת אָבִיו.</b> אַף עַל פִּי שֶׁהָיָה יְהוֹיָקִים אָחִיו גָּדוֹל מִמֶּנּוּ עֶשְׂרִים וְאֶחָד חֳדָשִׁים:
<h3>פסוק ג</h3>
<b>וַיְסִירֵהוּ מֶלֶךְ מִצְרַיִם בִּירוּשָׁלִָם.</b> מְבֹאָר בִּמְלָכִים (מלכים ב כג:לג) הֵיטֵב: ״וַיַּאַסְרֵהוּ פַּרְעֹה נְכֹה בְּרִבְלָה בְּאֶרֶץ חֲמָת״:
<b>בִּירוּשָׁלִָם.</b> מִמְּלוֹךְ בִּירוּשָׁלִָם:
<b>וַיַּעֲנֹשׁ אֶת הָאָרֶץ.</b> לִיתֵּן מִסִּים; דּוּגְמָא: ״וְעָנְשׁוּ אוֹתוֹ מֵאָה כָּסֶף״ (דברים כב:יט):
<h3>פסוק ד</h3>
<b>וַיַּסֵּב אֶת שְׁמוֹ יְהוֹיָקִים.</b> כָּךְ דֶּרֶךְ הַמְּלָכִים וְהַשָּׂרִים שֶׁמְּכַנִּים לִמְשָׁרְתֵיהֶם שֵׁם שֶׁהֵם רוֹצִים; דֻּגְמָא: ״וַיִּקְרָא פַרְעֹה שֵׁם יוֹסֵף וְגוֹמֵר״ (בראשית מא:מה), וְכֵן ״וַיִּקְרָא מֹשֶׁה לְהוֹשֵׁעַ בִּן נוּן יְהוֹשֻׁעַ״ (במדבר יג:טז), וְכֵן ״וַיָּשֶׂם שַׂר הַסָּרִיסִים שֵׁמוֹת וְגוֹ׳״ (דניאל א:ז); וְהַכֹּל – כְּדֵי לְהוֹדִיעַ שֶׁהוּא מוֹשֵׁל בּוֹ לְכַנּוֹת לוֹ שֵׁם כִּרְצוֹנוֹ:
<b>וַיַּסֵּב אֶת שְׁמוֹ יְהוֹיָקִים.</b> לָמָּה קָרָא שְׁמוֹ יְהוֹיָקִים? לְמַעְלָה מְפֹרָשׁ, כִּי לְאַחַר שֶׁהָרַג פַּרְעֹה יֹאשִׁיָּהוּ (דברי הימים ב לה:כד) הִמְלִיךְ מֶלֶךְ, וְהֶעֱנִישָׁם לְמַס עֹבֵד:
<h3>פסוק ו</h3>
<b>עָלָיו עָלָה נְבוּכַדְנֶאצַּר.</b> כִּי לֹא יָכוֹל פַּרְעֹה לָצֵאת מֵאַרְצוֹ, כְּמוֹ שֶׁכָּתוּב ״וְלֹא הוֹסִיף עוֹד מֶלֶךְ מִצְרַיִם לָצֵאת מֵאַרְצוֹ כִּי לָקַח מֶלֶךְ בָּבֶל מִנַּחַל מִצְרַיִם עַד נְהַר פְּרָת כֹּל אֲשֶׁר... לְמֶלֶךְ מִצְרָיִם״ (מלכים ב כד:ז), שֶׁנִּצַּח בַּשָּׁנָה הָרְבִיעִית בְּכַרְכְּמִישׁ שֶׁל נְהַר פְּרָת, כַּמְפֹרָשׁ בְּיִרְמְיָהוּ (ירמיהו מו:ב):
<b>לְהוֹלִיכוֹ בָּבֶלָה.</b> וְלֹא הוֹלִיכוֹ לְאַשּׁוּר, אֶלָּא בַּדֶּרֶךְ מֵת וְהִשְׁלִיךְ נִבְלָתוֹ; וְכֵן נִיבָּא ״קְבוּרַת חֲמוֹר יִקָּבֵר סָחוֹב וְהַשְׁלֵךְ מֵהָלְאָה לְשַׁעֲרֵי יְרוּשָׁלִָם״ (ירמיהו כב:יט) – וְהֵיכָן קְבוּרַת חֲמוֹר? בִּמְעֵי הַכֶּלֶב. וְכֵן מוֹכִיחַ: ״וַיִּשְׁכַּב יְהוֹיָקִים עִם אֲבוֹתָיו״ (מלכים ב כד:ו) – וְלֹא כָתַב וַיִּקְבְּרֵהוּ:
<h3>פסוק ז</h3>
<b>וּמִכְּלֵי בֵית ה׳.</b> וּמִקְצָת כְּלֵי בֵית ה׳, וְעַל זֶה נִתְנַבֵּא יִרְמְיָה: ״כִּי כֹה אָמַר ה׳ צְבָאוֹת אֱלֹהֵי יִשְׂרָאֵל עַל הַכֵּלִים הַנּוֹתָרִים וְגוֹ׳״ (ירמיהו כז:כא). וּמַקְשֶׁה בְּסֵדֶר עוֹלָם (סדר עולם רבה כה): ״בִּשְׁנַת שָׁלֹשׁ לְמַלְכוּת יְהוֹיָקִים מֶלֶךְ יְהוּדָה וַיִּתֵּן ה׳ בְּיָדוֹ״ (דניאל א:א-ב), וְכָאן מוֹכִיחַ שֶׁהָיָה בְּאַחַת עֶשְׂרֵה לְמַלְכוּת, וּמַה תַּלְמוּד לוֹמַר: ״בִּשְׁנַת שָׁלֹשׁ״ – לְמִרְדּוֹ, שֶׁנֶּאֱמַר ״וַיְהִי לוֹ יְהוֹיָקִים עֶבֶד שְׁלֹשָׁה שָׁנִים וַיָּשָׁב וַיִּמְרֹד בּוֹ״ (מלכים ב כד:א) שְׁלֹשָׁה שָׁנִים, וּבִשְׁנַת שְׁלֹשָׁה לְמִרְדּוֹ עָלָה עָלָיו, וְהוּא שְׁנַת שְׁמוֹנֶה לִנְבוּכַדְנֶאצַּר; דְּאָמַר מַר: שָׁנָה רִאשׁוֹנָה כָּבַשׁ נִינְוֵה, שְׁנִיָּה – כָּבַשׁ יְהוֹיָקִים, וְשָׁלֹשׁ שָׁנִים מָרַד בּוֹ; וְהוּא לֹא מָלַךְ כִּי אִם בִּשְׁנַת אַרְבַּע לִיהוֹיָקִים, שֶׁנֶּאֱמַר ״בַּשָּׁנָה הָרְבִיעִית לִיהוֹיָקִים בֶּן יֹאשִׁיָּהוּ מֶלֶךְ יְהוּדָה הִיא הַשָּׁנָה הָרִאשׁוֹנָה לִנְבוּכַדְנֶצַּר״ (ירמיהו כה:א):
<h3>פסוק ח</h3>
<b>וְתוֹעֲבוֹתָיו.</b> שֶׁבָּא עַל אִמּוֹ:
<b>וְהַנִּמְצָא עָלָיו.</b> כְּתוֹבֶת קַעֲקַע:
<h3>פסוק י</h3>
<b>וְלִתְשׁוּבַת הַשָּׁנָה.</b> שֶׁהִגְלָה יְהוֹיָקִים:
<b>עִם כְּלֵי חֶמְדַּת בֵּית ה׳.</b> דְּבָרִים הַחֲמוּדִים אוֹתָם לָקַח, וְהַשְּׁאָר הִנִּיחַ עַד גָּלוּת צִדְקִיָּהוּ, אָז לָקַח הַכֹּל עִמּוֹ; בִּמְלָכִים ב׳ מְפֹרָשׁ שֶׁ״יָּצָא יְהוֹיָכִין מֶלֶךְ יְהוּדָה עַל מֶלֶךְ בָּבֶל וְגוֹ׳״ (מלכים ב כד:יב):
<b>וַיַּמְלֵךְ אֶת צִדְקִיָּהוּ אָחִיו.</b> אָחִיו שֶׁל יְהוֹיָקִים; וְכֵן ״וַיַּמְלֵךְ מֶלֶךְ בָּבֶל אֶת מַתַּנְיָה דֹּדוֹ תַּחְתָּיו וַיַּסֵּב אֶת שְׁמוֹ צִדְקִיָּהוּ״ (מלכים ב כד:יז) – דּוֹדוֹ שֶׁל יְהוֹיָכִין:
<h3>פסוק יב</h3>
<b>וַיַּעַשׂ הָרַע.</b> מַהוּ הָרַע? שֶׁ<b>לֹּא נִכְנַע לִפְנֵי יִרְמְיָהוּ הַנָּבִיא מִפִּי ה׳</b>, כַּמְפֹרָשׁ ״וַיֹּאמֶר יִרְמְיָה אֶל צִדְקִיָּהוּ כֹּה אָמַר ה׳ אֱלֹהֵי צְבָאוֹת אֱלֹהֵי יִשְׂרָאֵל אִם יָצֹא תֵצֵא וְגוֹמֵר״ עַד ״דּוֹאֵג״ אֲנִי ״אֶת הַיְּהוּדִים וְגוֹמֵר״ (ירמיהו לח:יז-יט). וְחוּץ מֵחֵטְא זֶה לֹא חָטָא אֶלָּא בָּזֶה שֶׁלֹּא שָׁמַע לִדְבַר נָבִיא מִפִּי ה׳, וְשֶׁעָבַר עַל שְׁבוּעַת נְבוּכַדְנֶאצַּר, אֲבָל בְּתוֹעֲבוֹתָיו וְהַנִּמְצָא עָלָיו, עַל יְהוֹיָקִים, לֹא הֵרַע לַעֲשׂוֹת; מִפִּי רַבִּי אֱלִיעֶזֶר בְּרַבִּי מְשֻׁלָּם זַצַ״ל:
<h3>פסוק יג</h3>
<b>אֲשֶׁר הִשְׁבִּיעוֹ בֵאלֹהִים.</b> כְּמְפֹרָשׁ: ״אֱמֹר נָא לְבֵית הַמֶּרִי וְגוֹמֵר״ (יחזקאל יז:יב); וְכָל הַפָּרָשָׁה נֶאֱמַר עַל יְהוֹיָכִין וְצִדְקִיָּהוּ: ״וַיִּקַּח מַלְכָּהּ וְשָׂרֶיהָ וַיָּבֵא אוֹתָם אֵלָיו בָּבֶלָה״ (יחזקאל יז:יב) – זֶה יְהוֹיָכִין וְסִיעָתוֹ, ״וַיִּקַּח מִזֶּרַע הַמְּלוּכָה וַיִּכְרֹת אִתּוֹ בְּרִית״ (יחזקאל יז:יג) – זֶה צִדְקִיָּהוּ:
<h3>פסוק יד</h3>
<b>גַּם כָּל שָׂרֵי הַכֹּהֲנִים.</b> לְהוֹרוֹת אֶת יִשְׂרָאֵל, כְּדִכְתִיב ״כְּכֹל אֲשֶׁר יוֹרוּ אֶתְכֶם הַכֹּהֲנִים הַלְוִיִּם״ (דברים כד:ח); לֹא כֹהֲנִים הֶדְיוֹטִים לִמְחוֹת, אֶלָּא שָׂרֵי הַכֹּהֲנִים, שֶׁהַיְּכֹלֶת בְּיָדָם לִמְחוֹת וְלֹא מִחוּ:
<b>וַיְטַמְּאוּ אֶת בֵּית ה׳.</b> בְּשִׁקּוּצֵיהֶם:
<b>אֲשֶׁר הִקְדִּישׁ בִּירוּשָׁלִָם.</b> לְשַׁכֵּן שְׁמוֹ שָׁם (דברים יב:יא) לְעוֹלָם:
<h3>פסוק טו</h3>
<b>וַיִּשְׁלַח ה׳.</b> כָּל זֶה צֶדֶק הַדִּין, שֶׁלֹּא תֹאמַר: לֹא הִתְרָה בָּהֶם לָשׁוּב מִדַּרְכֵּיהֶם הָרָעָה, אֶלָּא לְאַלְתַּר ״וַיִּטְרֹף לָעַד אַפּוֹ״ (עמוס א:יא); לְכָךְ נֶאֱמַר: <b>וַיִּשְׁלַח ה׳ אֱלֹהֵי אֲבוֹתֵיהֶם עֲלֵיהֶם בְּיַד מַלְאָכָיו</b>, וְהִתְרָה בָּהֶם לָשׁוּב מֵרָעָתָם, וְלֹא פַּעַם אַחַת בְּשָׁנָה אוֹ בְחֹדֶשׁ, אֶלָּא בְּכָל יוֹם וָיוֹם, <b>הַשְׁכֵּם וְשָׁלוֹחַ</b>:
<b>כִּי חָמַל עַל עַמּוֹ.</b> וְלֹא חָפֵץ בְּמִיתָתָן:
<b>וְעַל מְעוֹנוֹ.</b> עַל דִּירַת בֵּית הַמִּקְדָּשׁ; שֶׁאֲפִילּוּ מֶלֶךְ בָּשָׂר וָדָם חוֹמֵל עַל עַמּוֹ וְעַל בֵּית מְדוֹרוֹ מִלְּהַחֲרִיבָם:
<h3>פסוק טז</h3>
<b>וַיִּהְיוּ מַלְעִבִים בְּמַלְאֲכֵי הָאֱלֹהִים.</b> בִּשְׁלוּחֵי הַקָּדוֹשׁ בָּרוּךְ הוּא:
<b>וּבוֹזִים דְּבָרָיו.</b> שֶׁל הַקָּדוֹשׁ בָּרוּךְ הוּא, שֶׁוַּדַּאי הַדִּין עִמּוֹ, שֶׁאֲפִלּוּ שְׁלוּחֵי בָּשָׂר וָדָם אֵין מְבַזִּין אוֹתָן וִירֵאִים לַעֲבֹר עַל צִוּוּיוֹ, בֵּין לְרַע בֵּין לְטוֹב, וְעַמּוֹ בָּזוּ דְּבָרָיו וְהִלְעִיבוּ וְתִעְתְּעוּ <b>בִּנְבִיאָיו</b> כָּל כָּךְ וְגוֹ׳:
<h3>פסוק יז</h3>
<b>וַיַּעַל עֲלֵיהֶם אֶת מֶלֶךְ כַּשְׂדִּים.</b> שֶׁהֵם אֻמָּה שְׁפֵלָה, שֶׁנֶּאֱמַר ״הֵן... כַּשְׂדִּים... עַם לֹא הָיָה״ (ישעיה כג:יג); וְכָאן נִתְקַיֵּם ״הֵם קִנְאוּנִי בְלֹא אֵל וְגוֹמר״, עַד ״בְּגוֹי נָבָל אַכְעִיסֵם״ (דברים לב:כא):
<b>וַיַּהֲרֹג בַּחוּרֵיהֶם בַּחֶרֶב בְּבֵית מִקְדָּשָׁם.</b> וְהוּשַׁב לָהֶם גְּמוּלָם, שֶׁכָּתוּב <b>וַיְטַמְּאוּ אֶת בֵּית ה׳</b>, וְנִתְקַיֵּם מַה שֶׁאָמַר ״וְהַכּוּ אַל תָּחוֹס עֵינֵיכֶם וְגוֹ׳״ (יחזקאל ט:ה), עַד ״צְאוּ וַיֵּצְאוּ וְהִכּוּ בָעִיר״ (יחזקאל ט:ז):
<b>וְלֹא חָמַל עַל בָּחוּר וּבְתוּלָה זָקֵן וְיָשֵׁשׁ.</b> מַה שֶׁאֵין כֵּן מִנְהַג אַנְשֵׁי חֲיָלִים כְּשֶׁנּוֹצְחִים בַּמִּלְחָמָה וְהוֹרְגִים אַנְשֵׁי הַמִּלְחָמָה, אֲבָל עַל זָקֵן בָּחוּר וּבְתוּלָה חוֹמְלִים וּמִתְמַלְּאִים רַחֲמִים; וְגַם נְבוּאַת מֹשֶׁה רַבֵּינוּ נִתְקַיְּמָה: ״מִחוּץ תְּשַׁכֶּל חֶרֶב וּמֵחֲדָרִים אֵימָה גַּם בָּחוּר גַּם בְּתוּלָה וְגוֹמֵר״ (דברים לב:כה):
<h3>פסוק יח</h3>
<b>וְכָל כְּלֵי בֵית הָאֱלֹהִים הַגְּדוֹלִים וְהַקְּטַנִּים.</b> שֶׁנּוֹתְרוּ מִגָּלוּת יְהוֹיָקִים וִיכָנְיָה:
<h3>פסוק כ</h3>
<b>וַיִּהְיוּ לוֹ וּלְבָנָיו לַעֲבָדִים עַד מְלֹךְ מַלְכוּת פָּרָס.</b> וְלָמָּה עַד מַלְכוּת פָּרַס? כִּי עַד מַלְכוּת פָּרַס – עַד אוֹתוֹ הַזְּמַן לֹא נִתְפַּיְּסָה <b>הָאָרֶץ אֶת שַׁבְּתוֹתֶיהָ</b>, וְהוּא שֶׁכָּתוּב ״כָּל יְמֵי הָשַּׁמָּה תִּשְׁבֹּת״ (ויקרא כו:לה):
<h3>פסוק כא</h3>
<b>עַד רָצְתָה הָאָרֶץ אֶת שַׁבְּתוֹתֶיהָ.</b> תִּרְצֶה, כִּי קֹדֶם לָכֵן לֹא רָצְתָה הָאָרֶץ שַׁבְּתוֹתֶיהָ:
<b>כָּל יְמֵי הָשַּׁמָּה שָׁבְתָה לְמַלֹּאת שִׁבְעִים שָׁנָה.</b> שֶׁל שְׁמִטָּה וְיוֹבֵל שֶׁבִּטְּלוּ יִשְׂרָאֵל בָּאָרֶץ וּכְנֶגְדָּן גָּלוּ שִׁבְעִים שָׁנָה. אוֹתָן שִׁבְעִים שָׁבְתָה אֶרֶץ יִשְׂרָאֵל שָׁנִים שֶׁהִכְעִיסוּ יִשְׂרָאֵל בְּאַרְצָם אַרְבַּע מֵאוֹת וּשְׁלֹשִׁים שָׁנָה, מֵהֶם שְׁלֹשׁ מֵאוֹת וְתִשְׁעִים מִשֶּׁנִּכְנְסוּ לָאָרֶץ עַד שֶׁגָּלוּ מִמֶּנָּה עֲשֶׂרֶת הַשְּׁבָטִים, וְאַתָּה מוֹצֵא אוֹתָם מְפֹרָשִׁים מָאתַיִם וְאַרְבָּעִים וּשְׁלֹשָׁה מִשֶּׁמָּלַךְ יָרָבְעָם עַד שֶׁהִגְלָה הוֹשֵׁעַ בֶּן אֵלָה, וּבִימֵי שְׁפוֹט הַשּׁוֹפְטִים שֶׁהִכְעִיסוּ מֵאָה וְאַחַת עֶשְׂרֵה שָׁנִים, וְהַשְּׁאָר סְתוּמִים. הוּא שֶׁנֶּאֱמַר בִּיחֶזְקֵאל (יחזקאל ד:ד-ו) ״וְאַתָּה שְׁכַב עַל צִדְּךָ הַשְּׂמָאלִי וְשַׂמְתָּ אֶת עֲוֹן בֵּית יִשְׂרָאֵל וְגוֹ׳ שְׁלֹשׁ מֵאוֹת וְתִשְׁעִים יוֹם וְגוֹ׳ וְכִלִּיתָ אֶת אֵלֶּה וְשָׁכַבְתָּ עַל צִדְּךָ הַיְמָנִי שֵׁנִית וְנָשָׂאתָ אֶת עֲוֹן בֵּית יְהוּדָה אַרְבָּעִים יוֹם יוֹם לְשָׁנָה״ – מְלַמֵּד שֶׁחָטְאוּ בֵית יְהוּדָה מִשֶּׁגָּלוּ עֲשֶׂרֶת הַשְּׁבָטִים עַד שֶׁחָרְבָה יְרוּשָׁלַיִם אַרְבָּעִים שָׁנָה. כֵּיצַד? עֶשְׂרִים וּשְׁתַּיִם שֶׁל מְנַשֶּׁה כִּדְכְתִיב (מלכים ב כא:ג) ״כְּכֹל אֲשֶׁר עָשָׂה אַחְאָב״, וְאַחְאָב מָלַךְ עֶשְׂרִים וּשְׁתַּיִם שָׁנִים וּשְׁלֹשִׁים וְשָׁלֹשׁ עָשָׂה תְּשׁוּבָה, הֲרֵי חֲמִשִּׁים וּשְׁתַּיִם מָלַךְ, וּשְׁתַּיִם דְּאָמוֹן וְאַחַת עֶשְׂרֵה דִּיהוֹיָקִים הֲרֵי שְׁלֹשִׁים וְחָמֵשׁ שָׁנָה, וּנְבוּאָה זוֹ נֶאֶמְרָה לִיחֶזְקֵאל בַּשָּׁנָה הַחֲמִישִׁית לְצִדְקִיָּהוּ, הֲרֵי אַרְבָּעִים. סַךְ כֻּלָּם מִיִּשְׂרָאֵל וִיהוּדָה אַרְבַּע מֵאוֹת וּשְׁלֹשִׁים, הֲרֵי לְאַרְבַּע מֵאוֹת שָׁנָה שִׁשִּׁים וְאַרְבַּע שְׁמִטִּין וְיוֹבְלוֹת שְׁלֹשִׁים וְחָמֵשׁ שָׁנִים, הֲרֵי חָמֵשׁ שְׁמִטִּין, הֲרֵי שִׁשִּׁים וָתֵשַׁע, וּשְׁנַת הַיּוֹבֵל הָאַחֲרוֹנָה נֶחְשְׁבָה לָהֶם לְעָוֹן שֶׁהֲרֵי בַּעֲוֹנָם גָּלוּ מִמֶּנָּה, הֲרֵי שִׁבְעִים שָׁנָה מְקֻדָּשִׁים שֶׁל שְׁמִטָּה שֶׁלֹּא שִׁמְּטוּם יִשְׂרָאֵל. לְפִיכָךְ גָּלוּ שִׁבְעִים שָׁנָה לְקַיֵּם מַה שֶּׁנֶּאֱמַר (ויקרא כו:לד) ״אָז תִּרְצֶה הָאָרֶץ אֶת שַׁבְּתוֹתֶיהָ״. כָּךְ מְפֹרָשׁ בְּסֵדֶר עוֹלָם. וְכָאן מְסַיֵּם בָּזֶה דִּבְרֵי הַיָּמִים, לְפִי שֶׁאָמַר לְמַלֹּאת שִׁבְעִים שָׁנָה הֻצְרַךְ לוֹמַר כָּאן פְּסוּקִים אֵלּוּ וְשֶׁל עֶזְרָא (עזרא א:א-ג), לְהוֹדִיעֵנוּ כְּשֶׁכָּלוּ אוֹתָן שִׁבְעִים שָׁנָה הֵיאַךְ חָזַר הַגַּלְגַּל שֶׁחָזְרוּ לְאַרְצָם, לְכָךְ הֻצְרַךְ לוֹמַר כָּאן <b>בִשְׁנַת אַחַת לְכוֹרֶשׁ מֶלֶךְ פָּרַס</b> עַד <b>מִי בָכֶם מִכָּל עַמּוֹ וְיָעַל</b>, וּלְכָךְ נוֹסֶפֶת וָי״ו זוֹ שֶׁל <b>וּבִשְׁנַת</b> לְפִי שֶׁסֵּפֶר דָּנִיֵּאל מַפְסִיק בֵּנְתַיִם, שֶׁהֲרֵי סֵפֶר עֶזְרָא מָשׁוּךְ וְסָדוּר אַחַר סֵפֶר דָּנִיֵּאל, וְכָךְ וָי״ו מוּסָב מִזֶּה לָזֶה:
<h3>פסוק כב</h3>
<b>אֶת רוּחַ כּוֹרֶשׁ.</b> רְצוֹנוֹ:
<b>וַיַּעֲבֶר קוֹל.</b> כָּרוֹז הִכְרִיז לְ<b>כָל</b> בְּנֵי <b>מַלְכוּתוֹ</b>:
<b>וְגַם בְּמִכְתָּב.</b> שָׁלַח לְ<b>כָל</b> בְּנֵי <b>מַלְכוּתוֹ לֵאמֹר</b>:
<h3>פסוק כג</h3>
<b>כֹּה אָמַר כּוֹרֶשׁ מֶלֶךְ פָּרַס כָּל מַמְלְכוֹת הָאָרֶץ.</b> שֶׁאֲנִי מוֹשֵׁל, מֶלֶךְ עַל כָּל מַמְלָכוֹת:
<b>וְהוּא פָקַד עָלַי.</b> וְהוּא צִוָּה עָלַי עַל יְדֵי יְשַׁעְיָה לִבְנוֹת לוֹ בַּיִת בִּירוּשָׁלַיִם, שֶׁנֶּאֱמַר ״הָאוֹמֵר לְכוֹרֶשׁ רֹעִי וְגוֹ׳״ (ישעיהו מד:כח), ״כֹּה אָמַר ה׳ לִמְשִׁיחוֹ לְכוֹרֶשׁ״ (ישעיהו מה:א); וּכְבָר נֶאֶמְרָה לוֹ נְבוּאָה זוֹ שֶׁל יְשַׁעְיָהוּ:
<b>אֲשֶׁר בִּיהוּדָה.</b> יְרוּשָׁלַיִם בִּמְדִינוֹת יְהוּדָה:
<b>מִי בָכֶם מִכָּל עַמּוֹ ה׳ אֱלֹהָיו עִמּוֹ וְיָעַל.</b> כָּךְ הָיָה הַכָּרוֹז עַל הַמְּדִינוֹת: מִי בְּכָל עַמּוֹ שֶׁל הַקָּדוֹשׁ בָּרוּךְ הוּא יָבוֹא <b>לִבְנוֹת</b> בֵּיתוֹ <b>אֲשֶׁר בִּירוּשָׁלַיִם</b>:
<b>וְיָעַל.</b> וִיהִי הַקָּדוֹשׁ בָּרוּךְ הוּא בְּעֶזְרוֹ וּבְעֶזְרָתֵינוּ:
