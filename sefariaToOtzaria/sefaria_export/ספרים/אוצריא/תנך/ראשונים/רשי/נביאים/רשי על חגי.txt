<h1>רש"י על חגי</h1>
רש״י
<h2>פרק א</h2>
<h3>פסוק א</h3>
<b>בִּשְׁנַת שְׁתַּיִם לְדָרְיָוֶשׁ.</b> הוּא דָּרְיָוֶשׁ מֶלֶךְ פָּרַס שֶׁהָיָה אַחַר אֲחַשְׁוֵרוֹשׁ, וּמָצִינוּ בְּמִדְרַשׁ וַיִּקְרָא רַבָּה שֶׁבְּנָהּ שֶׁל אֶסְתֵּר הָיָה. וּבִימֵי כֹּרֶשׁ הָרִאשׁוֹן עָלוּ זְרֻבָּבֶל וִיהוֹשֻׁעַ הַכֹּהֵן מִבָּבֶל לִירוּשָׁלַיִם בִּרִשְׁיוֹן כֹּרֶשׁ, שֶׁנֶּאֱמַר (עזרא א:ג) ״מִי בְכָל עַמּוֹ וְגוֹ׳״. וְעָמְדוּ צָרֵי יְהוּדָה וּבִנְיָמִין וְשָׁלְחוּ אִגְרוֹתֵיהֶם לְכֹרֶשׁ לְצַוּוֹת לְבַטֵּל מְלֶאכֶת בֵּית הַמִּקְדָּשׁ שֶׁהִתְחִילוּ (וְצִוָּה וּבִטְּלוּם). מִיּוֹם הַהוּא בָּטְלוּ, כִּמְפֹרָשׁ (בְּעֶזְרָא ד:כד) ״בֵּאדַיִן בְּטֵלַת עֲבִידַת בֵּית אֱלָהֲנָא וְגוֹ׳״. וּבָטְלָה שָׁלֹשׁ שָׁנִים שֶׁמָּלַךְ כֹּרֶשׁ, וְאַרְבַּע עֶשְׂרֵה שֶׁל אֲחַשְׁוֵרוֹשׁ, וְשָׁנָה הָרִאשׁוֹנָה שֶׁל דָּרְיָוֶשׁ בְּנוֹ. וּבִשְׁנַת שְׁתַּיִם נֶאֶמְרָה נְבוּאָה זוֹ לְחַגַּי, לְזָרְזָם לַחֲזֹר וְלִבְנוֹת בַּמְּלָאכָה, וְלֹא יִירָאוּ כִּי לֹא יְבַטְּלוּם הָעוֹבְדֵי כּוֹכָבִים וּמַזָּלוֹת, שֶׁהַקָּדוֹשׁ בָּרוּךְ הוּא יַצְלִיחֵם.
<h3>פסוק ב</h3>
<b>הָעָם הַזֶּה אָמְרוּ.</b> לְפִי שֶׁבִּטְּלוּ אוֹיְבֵיהֶם עַל יְדֵיהֶם בָּרִאשׁוֹנָה, סְבוּרִים הֵם שֶׁלֹּא אֲקַיֵּם אֶת דְּבָרַי שֶׁאָמַרְתִּי ״לְפִי מְלֹאת לְחָרְבוֹת יְרוּשָׁלַיִם שִׁבְעִים שָׁנָה״, וְלֹא יָבֹא עוֹד עֵת בֵּיתִי לְהִבָּנוֹת. אֱמֹר לָהֶם שֶׁבָּא עַתָּה הָעֵת, אֲבָל עֵת הָרִאשׁוֹן לֹא הָיָה אֶלָּא לִפְקִידָה, לִמְלֹאת לִתְחִלַּת מַלְכוּת בָּבֶל שִׁבְעִים שָׁנָה, וְכֵן הָיְתָה לְסוֹף שִׁבְעִים שָׁנָה, נִפְקְדוּ לַעֲלוֹת עַל פִּי כֹּרֶשׁ. אֲבָל בִּנְיַן הַבַּיִת נִתְלָה בְּחֻרְבּוֹת יְרוּשָׁלַיִם שֶׁבִּימֵי צִדְקִיָּהוּ, שֶׁהָיָה מְאֻחָר שְׁמוֹנֶה עֶשְׂרֵה שָׁנָה לְמַלְכוּת בָּבֶל, כִּדְאָמַר מַר (מגילה יא:א, ערכין יב:ב) גָּלוּ בִּשְׁמוֹנֶה עֶשְׂרֵה, גָּלוּ בִּתְשַׁע עֶשְׂרֵה. וְעַתָּה מָלְאוּ הַשְּמוֹנֶה עֶשְׂרֵה.
<h3>פסוק ד</h3>
<b>הַעֵת לָכֶם.</b> לְשׁוֹן ׳תֵּימָהּ׳, לְכָךְ נָקוּד הַהֵ״א בְּפַתָּח.
<b>סְפוּנִים.</b> מְכֻסִּים בְּנִסְרֵי אֲרָזִים, כְּמוֹ (מלכים א ו:ט) ״וַיִּסְפֹּן אֶת הַבַּיִת״, ״וְסָפֻן אֶת הַבַּיִת בָּאָרֶז״. וְכֵן תִּרְגֵּם יוֹנָתָן: ״הַכְדִין כָּשֵׁר לְכוֹן דְּאַתּוּן יָתְבִין בְּבָתַּיָּא דִּי מְטַלְּלִין בְּנִסְרֵי דְאַרְזַיָּא, וּבֵית מַקְדְּשָׁא הָדֵין חָרוּב״.
<h3>פסוק ה</h3>
<b>עַל דַּרְכֵיכֶם.</b> עַל עִסְקֵיכֶם, שֶׁאַתֶּם רוֹאִין שֶׁאֵין בְּמַעֲשֵׂה יְדֵיכֶם בְּרָכָה, כְּמוֹ שֶׁהוּא אוֹמֵר: ״זְרַעְתֶּם הַרְבֵּה וְהָבֵא מְעָט״. כָּל זֶה בִּשְׁבִיל חֻרְבַּן בֵּיתִי הוּא.
<h3>פסוק ו</h3>
<b>וְהָבֵא מְעָט.</b> בַּעֲוֹן בִּכּוּרִים שֶׁבָּטְלוּ.
<b>אָכוֹל וְאֵין לְשָׂבְעָה.</b> בַּעֲוֹן בִּטּוּל מְנָחוֹת.
<b>שָׁתוֹ וְאֵין לְשָׁכְרָה.</b> שֶׁנִּטַּל טַעַם הַיַּיִן לְפִי שֶׁבָּטְלוּ הַנְּסָכִים.
<b>לָבוֹשׁ וְאֵין לְחֹם לוֹ.</b> בַּעֲוֹן בִּגְדֵי כְּהוּנָה שֶׁבָּטְלוּ.
<b>וְהַמִּשְׂתַּכֵּר מִשְׂתַּכֵּר אֶל צְרוֹר נָקוּב.</b> כָּל רֶוַח שֶׁאַתֶּם עוֹשִׂים הוֹלֵךְ וְכָלֶה, כְּנוֹתֵן מְעוֹתָיו בְּקֶשֶׁר בֶּגֶד נָקוּב.
<h3>פסוק ח</h3>
<b>וְאֶכָּבְדָה.</b> חָסֵר הֵ״א, כְּנֶגֶד חֲמִשָּׁה דְּבָרִים שֶׁהָיוּ בְּמִקְדָּשׁ רִאשׁוֹן וְלֹא הָיוּ בְּמִקְדָּשׁ שֵׁנִי: אָרוֹן, אוּרִים וְתֻמִּים, וְאֵשׁ, וּשְׁכִינָה, וְרוּחַ הַקֹּדֶשׁ, כִּדְאִיתָא בְּמַסֶּכֶת יוֹמָא.
<h3>פסוק ט</h3>
<b>פָּנֹה אֶל הַרְבֵּה.</b> עַד הֵנָּה הֱיִיתֶם סְבוּרִים לְהָבִיא מִן הַשָּׂדֶה הַרְבֵּה, וַהֲבֵאתֶם מְעָט.
<b>וְנָפַחְתִּי בוֹ.</b> אָבִיא עָלָיו מַכַּת רִקָּבוֹן וְתוֹלַעַת.
<b>וְנָפַחְתִּי.</b> לְשׁוֹן ״נֹפֵחַ בָּאֵשׁ פֶּחָם״ (ישעיהו נד:טז).
<h3>פסוק י</h3>
<b>עֲלֵיכֶם כָּלְאוּ שָׁמַיִם.</b> ״עַל חוֹבֵיכוֹן״.
<b>כָּלְאוּ.</b> מָנְעוּ.
<h3>פסוק יג</h3>
<b>בְּמַלְאֲכוּת ה׳.</b> בִּשְׁלִיחוּת הַמָּקוֹם.
<h3>פסוק יד</h3>
<b>וַיָּבֹאוּ וַיַּעֲשׂוּ מְלָאכָה.</b> הִתְחִילוּ מְסַתְּתִין בָּאֲבָנִים וּמְנַסְּרִין עֵצִים, בַּשִּׁשִּׁי בְּעֶשְׂרִים וְאַרְבָּעָה לַחֹדֶשׁ, וּבַשְּׁבִיעִי בְּעֶשְׂרִים וְאֶחָד הָיָה דְבַר ה׳ אֶל חַגַּי.
<h2>פרק ב</h2>
<h3>פסוק ג</h3>
<b>מִי בָכֶם הַנִּשְׁאָר.</b> שֶׁהָיָה מִן הַגּוֹלִים וְעוֹדֶנּוּ חַי.
<b>אֲשֶׁר רָאָה וְגוֹ׳.</b> אֶת הָרִאשׁוֹן אֵין זֶה חָשׁוּב בְּעֵינָיו.
<b>הֲלוֹא כָמֹהוּ כְּאַיִן.</b> יוֹדֵעַ אֲנִי כִּי מִי שֶׁרָאָה הָרִאשׁוֹן, אֵין זֶה בְּעֵינָיו אֶלָּא כְּאַיִן.
<b>כָמֹהוּ כְּאַיִן.</b> הוּא וָאַיִן שָׁוִים הֵן, כְּמוֹ (הושע ד:ט) ״וְהָיָה כָעָם כַּכֹּהֵן״. אַף כָּאן ״כָמֹהוּ כְּאַיִן״ – הוּא וָאַיִן שְׁנֵיהֶם שָׁוִים.
<h3>פסוק ה</h3>
<b>אֶת הַדָּבָר אֲשֶׁר כָּרַתִּי.</b> תּוֹרָתִי אַתֶּם שׁוֹמְרִים, וְרוּחִי שׁוֹרָה עַל נְבִיאֲכֶם, אַל תִּירָאוּ.
<h3>פסוק ו</h3>
<b>עוֹד אַחַת מְעַט הִיא.</b> מִשֶּׁתִּכְלֶה מַלְכוּת פָּרַס זוֹ הַמּוֹשֶׁלֶת עֲלֵיכֶם, עוֹד אַחַת תָּקוּם לִמְשֹׁל עֲלֵיכֶם לְהָצֵר לָכֶם, מִן מַלְכוּת יָוָן, וּמְעַט יְהֵא זְמַן מֶמְשַׁלְתָּהּ.
<b>וַאֲנִי מַרְעִישׁ.</b> בְּנִסִּים הַנַּעֲשִׂים לִבְנֵי חַשְׁמוֹנַאי.
<b>אֶת הַשָּׁמַיִם וְגוֹ׳.</b> וְיָבִינוּ שֶׁשְּׁכִינָתִי שׁוֹרָה בְּבַיִת זֶה, וְיָבִיאוּ תְּשׁוּרַת זָהָב וָכֶסֶף, כַּאֲשֶׁר כָּתוּב בְּסֵפֶר יוֹסֵף בֶּן גּוּרְיוֹן.
<h3>פסוק ח</h3>
<b>לִי הַכֶּסֶף וְלִי הַזָּהָב.</b> וּבְיָדִי לְהָבִיא לַאֲשֶׁר חָפַצְתִּי בּוֹ.
<h3>פסוק ט</h3>
<b>גָּדוֹל יִהְיֶה.</b> רַב וּשְׁמוּאֵל, חַד אָמַר: בְּבִנְיָן, וְחַד אָמַר: בְּשָׁנִים, שֶׁשְּׁנֵי בַּיִת רִאשׁוֹן אַרְבַּע מֵאוֹת וְעֶשֶׂר, וּבַיִת שֵׁנִי אַרְבַּע מֵאוֹת וְעֶשְׂרִים.
<h3>פסוק יא</h3>
<b>שְׁאַל נָא אֶת הַכֹּהֲנִים תּוֹרָה.</b> שֶׁמָּא שָׁכְחוּ בַּגָּלוּת הִלְכוֹת קֹדֶשׁ וְטֻמְאָה וְטָהֳרָה.
<h3>פסוק יב</h3>
<b>בְּשַׂר קֹדֶשׁ.</b> בְּשַׂר טֻמְאַת נְבֵלָה אוֹ שֶׁרֶץ.
<b>וְאֶל הַנָּזִיד.</b> תַּבְשִׁיל.
<b>לֹא</b> יִטְמָא. נֶחְלְקוּ בָּהּ רַב וּשְׁמוּאֵל. חַד אָמַר: אִישְׁתַּבֵּישׁ כָּהֲנֵי, דְּבָעֵי מִנַּיְיהוּ רְבִיעִי בְּקֹדֶשׁ, וְאָמְרוּ לוֹ טָהוֹר. וְחַד אָמַר: לָא אִישְׁתַּבֵּישׁ כָּהֲנֵי, חֲמִישִׁי בְּקֹדֶשׁ בְּעֵי מִינַּיְיהוּ.
<b>וְנָגַע בִּכְנָפוֹ.</b> לֹא נָגַע בַּשֶּׁרֶץ עַצְמוֹ, אֶלָּא בַּבֶּגֶד שֶׁהוּא רִאשׁוֹן.
<b>הֲיִקְדָּשׁ.</b> הֲיִסְתְּאַב.
<h3>פסוק יג</h3>
<b>אִם יִגַּע טְמֵא נֶפֶשׁ.</b> מֵת עַצְמוֹ.
<b>יִטְמָא.</b> שֶׁהַמֵּת אֲבִי אֲבוֹת הַטֻּמְאָה, וַחֲמִישִׁי לְטֻמְאַת שֶׁרֶץ, רְבִיעִי הוּא לְטֻמְאַת מֵת.
<h3>פסוק יד</h3>
<b>כֵּן הָעָם הַזֶּה.</b> כְּמוֹ שֶׁאַתֶּם טוֹעִים בָּזוֹ, כֵּן אַתֶּם טוֹעִים בְּכַמָּה הֲלָכוֹת.
<b>וַאֲשֶׁר יַקְרִיבוּ שָׁם.</b> אִם לֹא יִתְּנוּ לִבָּם לִלְמֹד.
<h3>פסוק טו</h3>
<b>וָמָעְלָה.</b> שָׁנִים שֶׁעָבְרוּ.
<b>מִטֶּרֶם שׂוּם אֶבֶן אֶל אֶבֶן.</b> מִטֶּרֶם חֲזַרְתֶּם לָשׁוּב וּלְהוֹסִיף עַל יְסוֹד שֶׁיִּסַּדְתֶּם בִּימֵי כֹּרֶשׁ וּבָטֵל. עַתָּה שִׂימוּ לְבַבְכֶם לַעֲסֹק בַּבִּנְיָן וּבְלִמּוּד צָרְכֵי כְּהֻנָּה.
<h3>פסוק טז</h3>
<b>מִהְיוֹתָם בָּא אֶל עֲרֵמַת עֶשְׂרִים.</b> מִהְיוֹת לָכֶם מְאֵרָה מְשֻׁלַּחַת בְּמַעֲשֵׂיכֶם כַּאֲשֶׁר עַד הֵנָּה, שֶׁהָיוּ מַעֲמִידִים כְּרִי הָרָאוּי לָמוֹד מִתּוֹכוֹ עֶשְׂרִים סְאִין, וְלֹא הָיָה מוֹצֵא אֶלָּא עֲשָׂרָה.
<b>בָּא אֶל הַיֶּקֶב.</b> הוּא בּוֹר שֶׁלִּפְנֵי הַגַּת, וְהַיַּיִן יוֹרֵד לְתוֹכוֹ.
<b>לַחְשֹׂף חֲמִשִּׁים פּוּרָה.</b> לִשְׁאֹב מִמֶּנּוּ חֲמִשִּׁים מִדּוֹת שֶׁמּוֹדְדִין בָּהֶם יַיִן בַּגִּתּוֹת וּשְׁמָם פּוּרָה.
<b>לַחְשֹׂף.</b> לְמַלְּאוֹת, כְּמוֹ ״לַחְשֹׂף מַיִם מִגֶּבֶא״ (ישעיהו ל:יד), וְכֵן ״חָשְׂפִי שֹׁבֶל״ (שם מז:ב).
<b>וְהָיְתָה עֶשְׂרִים.</b> לֹא שֶׁנִּשְׁתַּלְּחָה בַּיַּיִן מְאֵרָה יוֹתֵר מִן הַדָּגָן, אֶלָּא שֶׁאָדָם טוֹעֶה בְּאֹמֶד מִדַּת הַיֶּקֶב, לְפִי שֶׁהוּא עָמֹק, אֲבָל הַכְּרִי עוֹמֵד לְפָנָיו. וּבְמִשְׁנַת אָבוֹת דְּרַבִּי נָתָן שָׁנִינוּ טַעַם, לָמָּה לֹא אָמַר בַּיַּיִן מִדָּה מוּעֶטֶת כְּמוֹ שֶׁאָמַר בַּדָּגָן, כְּגוֹן ״לַחְשֹׂף עֶשְׂרִים וְחָמֵשׁ פּוּרָה וְהָיָה עֲשָׂרָה״. לִמֶּדְךָ שֶׁהַיַּיִן מִדָּה יְתֵרָה לָעוֹלָם, וּכְשֶׁהַיַּיִן לוֹקֶה, סִימָן רַע לָעוֹלָם. וּלְפִי שֶׁהַיַּיִן צָרִיךְ לִהְיוֹת הַרְבֵּה, מָנָה בּוֹ מִנְיָן יוֹתֵר.
<h3>פסוק יח</h3>
<b>אֲשֶׁר יֻסַּד הֵיכַל.</b> שֶׁהִתְחִילוּ עַתָּה בַּשְּׁנִיָּה לְהוֹסִיף עַל יְסוֹד הָרִאשׁוֹן שֶׁבָּנוּ בִּימֵי כֹּרֶשׁ.
<h3>פסוק יט</h3>
<b>הַעוֹד הַזֶּרַע בַּמְּגוּרָה.</b> עֲדַיִן לֹא זְרַעְתֶּם בְּשָׁנָה זוֹ, וְהָאִילָנוֹת עֲדַיִן לֹא חָנְטוּ פֵּירוֹתֵיהֶן. וּמֵעַתָּה תִּזְרְעוּ בִּזְמַן בְּרָכָה, כִּי בְּבִנְיַן הַבַּיִת יָבֹא בְּרָכָה בְּמַעֲשֵׂה יְדֵיכֶם.
<h3>פסוק כב</h3>
<b>וְהִשְׁמַדְתִּי חֹזֶק מַמְלְכוֹת הַגּוֹיִם.</b> מַלְכוּת פָּרַס שֶׁהִיא מוֹשֶׁלֶת עַכְשָׁיו עַל כָּל הָעוֹלָם, יִפְּלוּ בְּיַד מַלְכוּת אַחֶרֶת לְסוֹף שְׁלוֹשִׁים וְאַרְבַּע שָׁנָה לְבִנְיַן הַבַּיִת, כְּמוֹ שֶׁאָנוּ שׁוֹנִין בְּמַסֶּכֶת עֲבוֹדָה זָרָה.
<h3>פסוק כג</h3>
<b>וְשַׂמְתִּיךָ כַּחוֹתָם.</b> כְּלַפֵּי שֶׁנִּגְזַר עַל יְכָנְיָה אָבִיו: ״חַי אָנִי, אִם יִהְיֶה כָּנְיָהוּ בֶן יְהוֹיָקִים חוֹתָם עַל יַד יְמִינִי, מִשָּׁם אֶתְקַנְךָ״ (ירמיהו כב:כד), וְאוֹמֵר שָׁם: ״כִּתְבוּ אֶת הָאִישׁ הַזֶּה עֲרִירִי״ (ירמיהו כב:ל) – לָמַדְנוּ שֶׁהוֹעִילָה לוֹ תְּשׁוּבָתוֹ, וְנוֹלַד לוֹ זְרֻבָּבֶל, וְהוּשַׂם כַּחוֹתָם.
