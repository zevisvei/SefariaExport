הנה בשנת תקפ״א נפל הר גבוה בארץ צרפת ובמקומו נשאר נחל עמוק של מים, וזה נסתבב ע״י נתיב וצינור של מים שירד מן מעין מים שנמצא בראש ההר אל מחילה שהיתה בהר בתחתיתו, ותבין זה עפ״י החק אשר לנוזלים, שאם ישפכום בקנה עקומה חלולה יעלו המים בקנה השנית כפי גובה המים בקנה שבצדו, והגם שהקנה שבצדו רחב יותר מן הראשון בכל זאת יחזיקו המים שבקנה הדק משקל השווי עם המים שבקנה הרחב, כאילו היה רוחב שניהם שוה, למשל בקנה עקומה שבצורה הנכחיית, שהקנה הקצר א׳ ג׳ רחב יותר מקנה הארוך ד׳ ה׳, הנה המים העומדים בקנה הדק על גובה ו׳ ד׳ דוחקים נגד הכיסוי א׳ ב׳ הסוגר את הקנה הקצר והרחב, כמשקל קנה של מים שרחבו כרוחב קנה הרחב א׳ ב׳ וגובהו כגובה קנה הארוך ו׳ ד׳, דהיינו כמדת כובד המים שהיו ממלאים את החלל של קנה הרחב מן ג׳ ז׳ עד גובה ח׳ ט׳, כי אם לא היה קנה הרחב סגור בצמיד פתיל במקום א׳ ב׳ היו המים עולים בגובה עד ח׳ ט׳ להיות שוה עם גובה ו׳ ד׳ בקנה הדק. ועפ״ז אם היה לההר מחילה בתוכו שארכה ורחבה כ״א 200 רגל וא"כ המחילה מחזקת 40,000 רגל מעוקב, ובראש ההר בצדו נמצא מעין שממנו יוצא צינור בעומק עד המחילה וממנו נתמלאה המחילה והצינור עד ראש המעין, א״כ אם גובה הצינור הוא ג״כ 200 רגל א״כ דוחק על ההר שמכסה על המחילה בכובד של 200 פעמים 40,000 שהם שמונה מליאן רגל שהם משקל 561,000,000 פונט, וכובד כזה יש בכחו לשלוח ידו בחלמיש ולעקור משורש הרים, הגם שהצינור היוצא מן המעין הוא רק נתיב קטן ודק: