<h1>ברטנורא על משנה נדה</h1>
עובדיה מברטנורא
<h2>פרק א</h2>
<h3>משנה א</h3>
<b>שַׁמַּאי אוֹמֵר כָּל הַנָּשִׁים דַּיָּן שְׁעָתָן.</b> מִשּׁוּם דְּרַבִּי אֱלִיעֶזֶר אוֹמֵר אַרְבַּע נָשִׁים דַּיָּן שְׁעָתָן, תָּנֵי נַמִּי שַׁמַּאי אוֹמֵר כָּל הַנָּשִׁים, לַאֲפוֹקֵי מִדְּרַבִּי אֱלִיעֶזֶר:
<b>דַּיָּן שְׁעָתָן.</b> נָשִׁים הָרוֹאוֹת דָּם דַּיָּן שְׁעָתָן לְטַמֵּא טָהֳרוֹת שֶׁנָּגְעוּ בָּהֶן מִשְּׁעַת רְאִיָּתָן וָאֵילָךְ, וְלֹא אָמְרִינַן מִקַּמֵּי הָכִי נַמִּי הָיָה דָּם וְכָתְלֵי בֵּית הָרֶחֶם הֶעֱמִידוּהוּ<i data-commentator="IkkarTosfotYomTov" data-label="א"></i> וְהָיְתָה טְמֵאָה מִקֹּדֶם. דְּכָל הַנָּשִׁים מְטַמְּאוֹת בַּבַּיִת הַחִיצוֹן וְאַף עַל פִּי שֶׁלֹּא יָצָא הַדָּם לַחוּץ, דִּכְתִיב (ויקרא טו) דָּם יִהְיֶה זֹבָהּ בִּבְשָׂרָהּ, אַף עַל פִּי שֶׁהוּא בַּבָּשָׂר וְלֹא יָצָא לַחוּץ, טְמֵאָה. וְטַעֲמָא דְּשַׁמַּאי דְּלֹא חָיֵשׁ דִּלְמָא מִקַּמֵּי הָכִי הֲוָה דָּם, שֶׁאִם אַתָּה אוֹמֵר כֵּן, לִבּוֹ שֶׁל אָדָם נוֹקְפוֹ תָּמִיד בִּשְׁעַת בִּיאָה וּפוֹרֵשׁ מֵאִשְׁתּוֹ וְנִמְצֵאתָ מְבַטֵּל בְּנוֹת יִשְׂרָאֵל מִפְּרִיָּה וּרְבִיָּה:
<b>מִפְּקִידָה לִפְקִידָה.</b> בָּדְקָה הַיּוֹם וּמָצְאָה טְהוֹרָה, וּבָדְקָה לְסוֹף שָׁבוּעַ וּמָצְאָה טְמֵאָה, חוֹשְׁשִׁין לְמַגָּעָהּ מִבְּדִיקָה רִאשׁוֹנָה וָאֵילָךְ, שֶׁמָּא עִם סִלּוּק יָדֶיהָ רָאֲתָה וְכָתְלֵי בֵּית הָרֶחֶם הֶעֱמִידוּהוּ. וּלְבִטּוּל פְּרִיָּה וּרְבִיָּה לֹא חָיְשִׁינַן, דְּדַוְקָא לְטָהֳרוֹת הוּא דִּמְטַמִּינַן לְהוּ מִפְּקִידָה לִפְקִידָה, וְלֹא לְבַעְלָהּ. וְשַׁמַּאי אוֹמֵר, לְטָהֳרוֹת נַמִּי לֹא מְטַמִּינַן, דְּאִם כֵּן לִבּוֹ נוֹקְפוֹ וּפוֹרֵשׁ נַמִּי מִתַּשְׁמִישׁ:
<b>לֹא כְדִבְרֵי זֶה.</b> שַׁמַּאי דְּמֵקֵל טְפֵי וְאֵינוֹ עוֹשֶׂה סְיָג לִדְבָרָיו:
<b>וְלֹא כְדִבְרֵי זֶה.</b> הִלֵּל דְּמַחְמִיר יוֹתֵר מִדַּאי. דְּוַדַּאי כֻּלֵּי הַאי יָמִים רַבִּים לֹא מוֹקְמִי כָּתְלֵי בֵּית הָרֶחֶם דָּם:
<b>מֵעֵת לְעֵת מְמַעֵט עַל יַד מִפְּקִידָה לִפְקִידָה.</b> שְׁנֵי זְמַנִּים הֻזְכְּרוּ בְּאִשָּׁה לְטַמֵּא טָהֳרוֹת לְמַפְרֵעַ, וְהַלֵּךְ אַחַר הַקַּל שֶׁבִּשְׁנֵיהֶן. אִם מִפְּקִידָה לִפְקִידָה יוֹתֵר עַל מֵעֵת לְעֵת, הַלֵּךְ אַחַר מֵעֵת לְעֵת וְלֹא תְּטַמֵּא אֶלָּא טָהֳרוֹת שֶׁנָּגְעָה מֵאֶתְמוֹל בַּשָּׁעָה הַזֹּאת. וְאִם מֵעֵת לְעֵת יוֹתֵר עַל מִפְּקִידָה לִפְקִידָה, כְּגוֹן שֶׁבָּדְקָה עַצְמָהּ שַׁחֲרִית וּמָצְאָה טְהוֹרָה וְעַרְבִית מָצְאָה טְמֵאָה, לֹא מְטַמְּאִינַן אֶלָּא הָנָךְ טָהֳרוֹת דְּמִבְּדִיקַת שַׁחֲרִית וָאֵילָךְ. וְטַעֲמַיְהוּ דְּרַבָּנָן, לְפִי שֶׁחֲכָמִים תִּקְּנוּ לִבְנוֹת יִשְׂרָאֵל שֶׁיִּהְיוּ בּוֹדְקוֹת שַׁחֲרִית וְעַרְבִית, שַׁחֲרִית לְהַכְשִׁיר טָהֳרוֹת שֶׁל לַיְלָה, וְעַרְבִית לְהַכְשִׁיר טָהֳרוֹת שֶׁל יוֹם. וְאִם בָּדְקָה שַׁחֲרִית וּמָצְאָה טְהוֹרָה, עַרְבִית וּמָצְאָה טְמֵאָה, הִפְסִידָה טָהֳרוֹת שֶׁל יוֹם, וְזוֹ שֶׁיָּשְׁבָה יָמִים רַבִּים וְלֹא בָּדְקָה כְּתַקָּנַת חֲכָמִים, הִפְסִידָה עוֹנָה אַחַת יְתֵרָה, מִשּׁוּם קְנָס. וּכְדֵי לְהַשְׁווֹת מִדּוֹתֵיהֶם שֶׁל חֲכָמִים שֶׁלֹּא תַּחֲלֹק בֵּין הֵיכָא דְּבָדְקָה שַׁחֲרִית לְהֵיכָא דְּבָדְקָה בַּצָהֳרָיִם<i data-commentator="IkkarTosfotYomTov" data-label="ב"></i>, לֹא רָצוּ לְחַלֵּק וּלְמַעֵט וּלְהוֹסִיף בַּזְּמַן, וְנָתְנוּ זְמַן קָבוּעַ מֵעֵת לְעֵת, שֶׁלֹּא לִתֵּן דִּבְרֵיהֶם לְשִׁעוּרִין. וַהֲלָכָה כַּחֲכָמִים:
<b>עַל יַד.</b> אַחַר. כְּמוֹ וְעַל יָדוֹ הֶחֱזִיק, שֶׁהוּא כְּמוֹ וְאַחֲרָיו, בְּסֵפֶר עֶזְרָא [נְחֶמְיָה ג]:
<b>וֶסֶת.</b> קָבוּעַ, שֶׁנִּקְבַּע לָהּ זְמַן הָאֹרַח שָׁלֹשׁ פְּעָמִים וּבָדְקָה בִּשְׁעַת וֶסְתָּהּ<i data-commentator="IkkarTosfotYomTov" data-label="ד"></i> וּמָצְאָה טְמֵאָה:
<b>דַּיָּהּ שְׁעָתָהּ.</b> וְלֹא חָיְשִׁינַן דִּלְמָא מִקַּמֵּי הָכִי הֲוָה, דְּוַדַּאי אֹרַח בִּזְמַנּוֹ בָּא<i data-commentator="IkkarTosfotYomTov" data-label="ה"></i>:
<b>וְהַמְשַׁמֶּשֶׁת בְּעִדִּים.</b> שֶׁבָּדְקָה עַצְמָהּ בְּעִדִּים, דְּהַיְנוּ בְּסָדִין, קֹדֶם תַּשְׁמִישׁ וּלְאַחַר תַּשְׁמִישׁ:
<b>הֲרֵי זוֹ כִפְקִידָה.</b> בַּגְּמָרָא מוֹקֵי לְמַתְנִיתִין דְּתַרְתֵּי קָתָנֵי וְהָכִי קָאָמַר, וּמְשַׁמֶּשֶׁת בְּעִדִּים כְּלוֹמַר מִצְוָה עַל אִשָּׁה שֶׁתְּשַׁמֵּשׁ בִּשְׁנֵי עִדִּים, אֶחָד לִפְנֵי תַּשְׁמִישׁ וְאֶחָד לְאַחַר תַּשְׁמִישׁ. וַהֲרֵי זוֹ כִּפְקִידָה, הָעֵד שֶׁל אַחַר תַּשְׁמִישׁ הֲרֵי הוּא כִּפְקִידָה. וּמְמַעֶטֶת עַל יַד מֵעֵת לְעֵת וְעַל יַד מִפְּקִידָה לִפְקִידָה, דְּמַהוּ דְתֵימָא שֶׁמָּא תִּרְאֶה טִפַּת דָּם כְּחַרְדָּל וּתְחַפֶּנָּה שִׁכְבַת זֶרַע וְלֹא לֶהֱוֵי כִּפְקִידָה, קָמַשְׁמַע לָן. וְאִם שִׁמְּשָׁה בַּצָהֳרַיִם בְּעִדִּים, וּבָדְקָה אַחֲרֵי כֵן בָּעֶרֶב וּמָצְאָה טְמֵאָה, לֹא מְטַמְּאִינַן טָהֳרוֹת דְּמִבְּדִיקַת שַׁחֲרִית עַד תַּשְׁמִישׁ, שֶׁהֲרֵי בִּשְׁעַת תַּשְׁמִישׁ בָּדְקָה וּמָצְאָה טְהוֹרָה. וְאַף עַל גַּב דִּבְדִיקָה שֶׁקֹּדֶם תַּשְׁמִישׁ לָא חֲשִׁיבָא בְּדִיקָה מְעַלְּיָתָא, שֶׁמִּתּוֹךְ שֶׁהִיא בְּהוּלָה לְשַׁמֵּשׁ אֵינָהּ מַכְנֶסֶת הָעֵד לַחוֹרִים וְלַסְּדָקִין, בְּדִיקָה בָּעֵד שֶׁלְאַחַר תַּשְׁמִישׁ בְּדִיקָה מְעַלְּיָתָא הִיא וַחֲשִׁיבָא כִּפְקִידָה כְּדַאֲמַרַן:
<h3>משנה ב</h3>
<b>הָיְתָה יוֹשֶׁבֶת בַּמִּטָּה וַעֲסוּקָה בְטָהֳרוֹת.</b> הָא דְּלֹא תָּנֵי הָיְתָה עֲסוּקָה בְּטָהֳרוֹת וּפָרְשָׁה וְרָאֲתָה, וְקָתָנֵי הָיְתָה יוֹשֶׁבֶת בַּמִּטָּה, לְאַשְׁמוֹעִינַן דְּמִשּׁוּם דְּיֵשׁ לָהּ וֶסֶת וְדַיָּהּ שַׁעְתָּהּ, הַמִּטָּה נַמִּי טְהוֹרָה, כִּדְּקָתָנֵי וְכֻלָּן טְהוֹרוֹת, הָא אִם אֵין לָהּ וֶסֶת, דִּמְטַמִּינַן מֵעֵת לְעֵת, הַמִּטָּה נַמִּי טְמֵאָה<i data-commentator="IkkarTosfotYomTov" data-label="ז"></i>, כְּמִשְׁכַּב נִדָּה עַצְמָהּ שֶׁמְּטַמְּאָה טֻמְאָה חֲמוּרָה לְטַמֵּא אָדָם לְטַמֵּא בְּגָדִים שֶׁעָלָיו:
<b>אַף עַל פִּי שֶׁאָמְרוּ.</b> אִשָּׁה שֶׁאֵין לָהּ וֶסֶת מְטַמְּאָה מֵעֵת לְעֵת:
<b>אֵינָהּ מוֹנָה.</b> יְמֵי נִדָּה אֶלָּא מִשָּׁעָה שֶׁרָאֲתָה:
<h3>משנה ג</h3>
<b>אַרְבַּע נָשִׁים דַּיָּן שְׁעָתָן.</b> דְּאֵינָן רְגִילוֹת לִרְאוֹת דָּם:
<b>אֲבָל הֲלָכָה כְּרַבִּי אֱלִיעֶזֶר.</b> וְהָכִי מַסִּיק בַּגְּמָרָא<i data-commentator="IkkarTosfotYomTov" data-label="ח"></i> דַּהֲלָכָה כְּרַבִּי אֱלִיעֶזֶר:
<h3>משנה ד</h3>
<b>מִשֶּׁיִּוָּדַע עֻבָּרָהּ.</b> לְסוֹף שְׁלֹשָׁה חֳדָשִׁים מִיּוֹם שֶׁנִּתְעַבְּרָה:
<b>עַד שֶׁתִּגְמֹל.</b> עַד שֶׁיַּשְׁלִים לִבְנָהּ עֶשְׂרִים וְאַרְבָּעָה חֹדֶשׁ. וַאֲפִלּוּ מֵת בְּתוֹךְ עֶשְׂרִים וְאַרְבָּעָה חֹדֶשׁ, דַּיָּהּ שַׁעְתָּהּ<i data-commentator="IkkarTosfotYomTov" data-label="ט"></i>, שֶׁהַיּוֹלֶדֶת אֵבָרֶיהָ מִתְפָּרְקִים וְאֵין דָּמָהּ חוֹזֵר עַד אַחַר עֶשְׂרִים וְאַרְבָּעָה חֹדֶשׁ. וּמִשָּׁם וָאֵילָךְ הֲרֵי הִיא כְּכָל הַנָּשִׁים וּמְטַמְּאָה מֵעֵת לְעֵת וּמִפְּקִידָה לִפְקִידָה, וְאַף עַל פִּי שֶׁמֵּנִיקָה וְהוֹלֶכֶת אַרְבַּע וְחָמֵשׁ שָׁנִים:
<b>גְּמָלַתּוּ אוֹ מֵת רַבִּי מֵאִיר אוֹמֵר מְטַמְּאָה מֵעֵת לְעֵת.</b> דְּסָבַר רַבִּי מֵאִיר דָּם נֶעְכָּר וְנַעֲשָׂה חָלָב<i data-commentator="IkkarTosfotYomTov" data-label="י"></i>. וּכְשֶׁאֵינָהּ מֵנִיקָה, אֲפִלּוּ קֹדֶם עֶשְׂרִים וְאַרְבָּעָה חֹדֶשׁ חוֹזֵר הַדָּם לִמְקוֹמוֹ וְחוֹזֶרֶת לִהְיוֹת רוֹאָה. וְאֵין הֲלָכָה כְּרַבִּי מֵאִיר:
<h3>משנה ה</h3>
<b>כֹּל שֶׁעָבְרוּ עָלֶיהָ שָׁלֹשׁ עוֹנוֹת.</b> עוֹנָה בֵּינוֹנִית הִיא שְׁלֹשִׁים יוֹם. וּמִכֵּיוָן שֶׁעָבְרוּ עָלֶיהָ שָׁלֹשׁ עוֹנוֹת בֵּינוֹנִיּוֹת אַחַר שֶׁהִגִּיעָה סָמוּךְ לְזִקְנָתָהּ, דַּיָּהּ שַׁעְתָּהּ. וְסָמוּךְ לְזִקְנָתָהּ נִקְרָא, כָּל שֶׁקּוֹרִים לָהּ אִימָא אִימָא מֵחֲמַת זִקְנָתָהּ<i data-commentator="IkkarTosfotYomTov" data-label="יא"></i> וְאֵינָהּ מַקְפֶּדֶת:
<b>כָּל אִשָּׁה.</b> וַאֲפִלּוּ אֵינָהּ זְקֵנָה, וְעָבְרוּ עָלֶיהָ שָׁלֹשׁ עוֹנוֹת וְלֹא רָאֲתָה, דַּיָּהּ שַׁעְתָּהּ:
<b>מְעֻבֶּרֶת וּמֵנִיקָה שֶׁעָבְרוּ עֲלֵיהֶן שָׁלֹשׁ עוֹנוֹת.</b> אֲבָל לֹא עָבְרוּ עֲלֵיהֶן, לֹא. וּדְלֹא כְּתַנָּא קַמָּא דְּאָמַר מְעֻבֶּרֶת מִשֶּׁיִּוָּדַע הָעֻבָּר<i data-commentator="IkkarTosfotYomTov" data-label="יב"></i>, וּמֵנִיקָה מִשֶּׁנּוֹלַד. וְאֵין הֲלָכָה לֹא כְּרַבִּי אֱלִיעֶזֶר וְלֹא כְּרַבִּי יוֹסֵי:
<h3>משנה ו</h3>
<b>וּבַמֶּה אָמְרוּ.</b> אַרְבַּע נָשִׁים דַּיָּן שְׁעָתָן:
<b>בִּרְאִיָה רִאשׁוֹנָה.</b> שֶׁרָאֲתָה הַבְּתוּלָה, וְהַמְעֻבֶּרֶת וְהַמֵּנִיקָה, וְהַזְּקֵנָה לְאַחַר שֶׁעָבְרוּ עָלֶיהָ שָׁלֹשׁ עוֹנוֹת מֵחֲמַת זִקְנָתָהּ:
<b>אֲבָל בַּשְּׁנִיָּה מְטַמְּאָה מֵעֵת לְעֵת.</b> שֶׁהֲרֵי חָזְרָה לְקַדְמוּתָהּ לִהְיוֹת דָּמֶיהָ מְצוּיִין בָּהּ:
<b>מֵאֹנֶס.</b> כְּגוֹן דְּקָפְצָה וְרָאֲתָה, אוֹ מֵחֲמַת פַּחַד, אוֹ שֶׁאָכְלָה דָּבָר הַמַּגִּיר דָּם:
<h3>משנה ז</h3>
<b>אַף עַל פִּי שֶׁאָמְרוּ.</b> אִשָּׁה שֶׁיֵּשׁ לָהּ וֶסֶת דַּיָּהּ שַׁעְתָּהּ:
<b>צְרִיכָה לִהְיוֹת בּוֹדֶקֶת.</b> בְּכָל יוֹם שַׁחֲרִית וְעַרְבִית כִּשְׁאָר נָשִׁים:
<b>חוּץ מִן הַנִּדָּה.</b> מִשֶּׁרָאֲתָה יוֹם אֶחָד, טְמֵאָה שִׁבְעָה, וְאֵינָהּ צְרִיכָה בְּדִיקָה כָּל שִׁבְעָה, שֶׁהֲרֵי בְּלֹא רְאִיָּה הִיא טְמֵאָה כָּל שִׁבְעָה:
<b>וְהַיּוֹשֶׁבֶת עַל דַּם טֹהַר.</b> דְּלָמָּה לָהּ בְּדִיקָה, אֲפִלּוּ תִּרְאֶה, דַּם טֹהַר הוּא:
<b>וּמְשַׁמֶּשֶׁת בְּעִדִּים.</b> אַף עַל פִּי שֶׁיֵּשׁ לָהּ וֶסֶת, צְרִיכָה לִבְדֹּק לִפְנֵי תַּשְׁמִישׁ וּלְאַחַר תַּשְׁמִישׁ. וְדַוְקָא כְּשֶׁהִיא עֲסוּקָה בְּטָהֳרוֹת, דְּמִגּוֹ דְּבָעֲיָא בְּדִיקָה לְטָהֳרוֹת, בַּעְיָא נַמִּי בְּדִיקָה לְבַעְלָהּ. אֲבָל אִשָּׁה שֶׁאֵינָהּ עֲסוּקָה בְּטָהֳרוֹת, לְבַעְלָהּ לֹא בַּעְיָא בְּדִיקָה<i data-commentator="IkkarTosfotYomTov" data-label="יד"></i>:
<b>וּבְתוּלָה שֶׁדָּמֶיהָ טְהוֹרִים.</b> אַרְבַּע לֵילוֹת לְבֵית שַׁמַּאי, וּלְבֵית הִלֵּל עַד שֶׁתִּחְיֶה הַמַּכָּה שֶׁל בְּעִילָה, וְהִיא אֵינָהּ צְרִיכָה לְשַׁמֵּשׁ בְּעִדִּים, שֶׁהֲרֵי דָּמָהּ טָהוֹר, וַאֲפִלּוּ נִשְׁתַּנּוּ מַרְאִית דָּמֶיהָ, הוֹאִיל וְשִׁמְּשָׁה, דְּמִשּׁוּם תַּשְׁמִישׁ נִשְׁתַּנָּה. אֲבָל שַׁחֲרִית וְעַרְבִית, צְרִיכָה בְּדִיקָה הֵיכָא דְּלֹא שִׁמְּשָׁה אַחַר בְּעִילָה רִאשׁוֹנָה<i data-commentator="IkkarTosfotYomTov" data-label="טו"></i>, שֶׁמָּא נִשְׁתַּנּוּ מַרְאֵה דָמִים שֶׁלָּהּ מִמַּרְאֵה דַם בְּעִילָה רִאשׁוֹנָה. וְאִם נִשְׁתַּנּוּ מַרְאֵה דָמִים שֶׁלָּהּ, טְמֵאָה, שֶׁרַגְלַיִם לַדָּבָר שֶׁאֵין זֶה דַּם בְּתוּלִים:
<b>שַׁחֲרִית וּבֵין הַשְּׁמָשׁוֹת.</b> שַׁחֲרִית לְהַכְשִׁיר טָהֳרוֹת שֶׁל לַיְלָה, שֶׁאִם תִּמְצָא טְהוֹרָה תֵּדַע שֶׁלֹּא רָאֲתָה בַּלַּיְלָה, וְלִכְשֶׁתִּמְצָא עַרְבִית טְמֵאָה יָצְאוּ אֵלּוּ מִסָּפֵק. וְכֵן בֵּין הַשְּׁמָשׁוֹת לְהַכְשִׁיר טָהֳרוֹת שֶׁנִּתְעַסְּקָה בָּהֶן בַּיּוֹם:
<b>וּבְשָׁעָה שֶׁהִיא עוֹבֶרֶת לְשַׁמֵּשׁ אֶת בֵּיתָהּ.</b> שֶׁמְּכִינָה עַצְמָהּ לְשַׁמֵּשׁ עִם בַּעְלָהּ:
<b>רַבִּי יְהוּדָה אוֹמֵר אַף בִּשְׁעַת עֲבָרָתָן מִלֶּאֱכֹל בַּתְּרוּמָה.</b> אַף לְאַחַר שֶׁאָכְלוּ בַּתְּרוּמָה, צְרִיכוֹת לִבְדֹּק עַצְמָן, לְתַקֵּן שְׁיָרֵי תְּרוּמוֹת שֶׁבִּפְנִים. שֶׁאִם תִּמְצָא עַכְשָׁיו טְהוֹרָה, כְּשֶׁתִּבְדֹּק עַרְבִית כְּמִשְׁפָּטָהּ וְתִמְצָא טְמֵאָה, לֹא יִהְיֶה שְׁיָרֵי הַתְּרוּמָה בִּכְלַל טֻמְאָה לְמַפְרֵעַ, שֶׁהֲרֵי בָּדְקָה לְאַחַר הַעֲבָרָתָהּ. וְאֵין הֲלָכָה כְּרַבִּי יְהוּדָה:
<h2>פרק ב</h2>
<h3>משנה א</h3>
<b>כָּל הַיָּד הַמַּרְבָּה לִבְדֹּק.</b> שֶׁבּוֹדֶקֶת תָּמִיד שֶׁמָּא רָאֲתָה:
<b>וּבַאֲנָשִׁים.</b> שֶׁבּוֹדֵק עַצְמוֹ תָּמִיד<i data-commentator="IkkarTosfotYomTov" data-label="א"></i> בְּאַמָּתוֹ, שֶׁמָּא יָצָא מִמֶּנּוּ קֶרִי<i data-commentator="IkkarTosfotYomTov" data-label="ב"></i>:
<b>תִּקָּצֵץ.</b> שֶׁמִּתְחַמֵּם וּמַרְגִּישׁ כְּשֶׁמְּמַשְׁמֵשׁ בָּאַמָּה, וּמוֹצִיא שִׁכְבַת זֶרַע לְבַטָּלָה<i data-commentator="IkkarTosfotYomTov" data-label="ג"></i>:
<b>וְהַסּוּמָא.</b> אֵינָהּ מִשְׁנָה וּדְחוּיָה הִיא. אֶלָּא הִיא בּוֹדֶקֶת לְעַצְמָהּ וּמַרְאָה לְחַבְרוֹתֶיהָ:
<b>וְשֶׁנִּטְרְפָה דַעְתָּהּ.</b> מֵחֲמַת חֹלִי:
<b>מְתַקְּנוֹת אוֹתָן.</b> בּוֹדְקוֹת אוֹתָן וּמַטְבִּילוֹת אוֹתָן:
<b>הָכִי גָּרְסִינַן, הַצְּנוּעוֹת מְתַקְּנוֹת לָהֶן שְׁלִישִׁי לְתַקֵּן אֶת הַבָּיִת.</b> כְּלוֹמַר לִבְדֹּק לִפְנֵי תַּשְׁמִישׁ וּלְהָכִין עַצְמָהּ לְבַעְלָהּ. וְהוּא הַדִּין לְכָל הַנָּשִׁים כְּדִתְנַן בְּפֶרֶק קַמָּא וּבְשָׁעָה שֶׁהִיא עוֹבֶרֶת לְשַׁמֵּשׁ אֶת בֵּיתָהּ, וְהָא דְּנָקַט צְנוּעוֹת, מִשּׁוּם דִּצְנוּעוֹת עֵד שֶׁבּוֹדֶקֶת בּוֹ לִפְנֵי תַּשְׁמִישׁ זֶה אֵין בּוֹדְקוֹת בּוֹ לִפְנֵי תַּשְׁמִישׁ אַחֵר<i data-commentator="IkkarTosfotYomTov" data-label="ד"></i>, לְפִי שֶׁמְּטֻנָּף וְכָהָה מַרְאִית לִבּוּנוֹ בִּבְדִיקָה רִאשׁוֹנָה, וְשׁוּב אֵין נִרְאֵית בּוֹ טִפָּה כְּחַרְדָּל:
<h3>משנה ב</h3>
<b>נִמְצָא דָם עַל שֶׁלּוֹ.</b> אֲפִלּוּ שָׁהָה זְמַן אָרֹךְ לְאַחַר בְּעִילָה קֹדֶם קִנּוּחַ, בְּיָדוּעַ שֶׁהָיָה דָּם בִּשְׁעַת תַּשְׁמִישׁ:
<b>טְמֵאִין.</b> שְׁנֵיהֶם, טֻמְאַת שִׁבְעָה, כְּדִין בּוֹעֵל נִדָּה:
<b>אוֹתְיוֹם.</b> תֵּכֶף. וְאֵין לוֹ דּוֹמֶה בַּמִּשְׁנָה:
<b>טְמֵאִים מִסָּפֵק.</b> שְׁנֵיהֶם טְמֵאִים שִׁבְעָה יָמִים, וּמִיהוּ טֻמְאַת סָפֵק הִיא לִתְלוֹת אֲבָל לֹא לִשְׂרוֹף:
<b>וּפְטוּרִים מִן הַקָּרְבָּן.</b> מֵחַטָּאת קָבוּעַ, אֲבָל חַיָּבִים בְּאָשָׁם תָּלוּי:
<h3>משנה ג</h3>
<b>וְתָדִיחַ אֶת פָּנֶיהָ.</b> קִנּוּחַ שֶׁלְּמַטָּה:
<b>וְאַחַר כָּךְ.</b> כְּלוֹמַר אִם שָׁהֲתָה יוֹתֵר מִשִּׁעוּר זֶה:
<b>מְטַמְּאָה מֵעֵת לְעֵת.</b> טָהֳרוֹת שֶׁנִּתְעַסְּקָה בָּהֶן. כְּדִין מֵעֵת לְעֵת דְּאָמְרִינַן בְּפֶרֶק קַמָּא:
<b>וְאֵינָהּ מְטַמְּאָה אֶת בּוֹעֲלָהּ.</b> טֻמְאַת שִׁבְעָה, אֶלָּא טֻמְאַת עֶרֶב כְּדִין כָּל נוֹגֵעַ בְּנִדָּה<i data-commentator="IkkarTosfotYomTov" data-label="ז"></i>:
<b>רַבִּי עֲקִיבָא אוֹמֵר אַף מְטַמְּאָה אֶת בּוֹעֲלָהּ.</b> דְּסָבַר רַבִּי עֲקִיבָא כָּל מֵעֵת לְעֵת מְטַמְּאָה אֶת בּוֹעֲלָהּ טֻמְאַת שִׁבְעָה מִסָּפֵק. וְאֵין הֲלָכָה כְּרַבִּי עֲקִיבָא:
<b>וּמוֹדִים חֲכָמִים לְרַבִּי עֲקִיבָא בְּרוֹאָה כֶתֶם.</b> וְאַף עַל גַּב דִּבְטֻמְאַת מֵעֵת לְעֵת אָמְרוּ חֲכָמִים שֶׁאֵינָהּ מְטַמְּאָה אֶת בּוֹעֲלָהּ לְפִי שֶׁטֻּמְאַת מֵעֵת לְעֵת אֵינָהּ אֶלָּא מִדְּרַבָּנָן, מוֹדִים הֵם בְּרוֹאָה כֶּתֶם, דְּאַף עַל גַּב דְּטֻמְאַת כְּתָמִים דְּרַבָּנָן, מְטַמְּאָה אֶת בּוֹעֲלָהּ טֻמְאַת שִׁבְעָה:
<h3>משנה ד</h3>
<b>כָּל הַנָּשִׁים בְּחֶזְקַת טָהֳרָה לְבַעֲלֵיהֶן.</b> וְאֵין צָרִיךְ לִשְׁאֹל לָהּ אִם הִיא טְהוֹרָה. וְהָנֵי מִילֵי, כְּשֶׁהִנִּיחָהּ בְּחֶזְקַת טְהוֹרָה:
<b>הַבָּאִין מִן הַדֶּרֶךְ נְשֵׁיהֶן לָהֶן בְּחֶזְקַת טָהֳרָה.</b> דְּסָלְקָא דַעְתָּךְ אֲמֵינָא הָנֵי מִילֵי הֵיכָא דְּאִיתֵיהּ בְּמָתָא, דְּרַמְיָא אַנַּפְשַׁהּ וּבָדְקָה, אֲבָל הֵיכָא דְּלֵיתֵיהּ בְּמָתָא, דְּלֹא רַמְיָא אַנַּפְשַׁהּ, לֹא, קָמַשְׁמַע לָן:
<b>שְׁנֵי עִדִּים עַל כָּל תַּשְׁמִישׁ.</b> אֶחָד לְפָנָיו וְאֶחָד לְאַחֲרָיו, וּלְמָחָר תְּעַיֵּן בָּהֶם:
<b>אוֹ תְשַׁמֵּשׁ לְאוֹר הַנֵּר.</b> וְתִבְדֹּק לְאַחַר תַּשְׁמִישׁ<i data-commentator="IkkarTosfotYomTov" data-label="יא"></i> עֵד שֶׁקִּנְּחָה בּוֹ:
<b>דַּיָּהּ בִּשְׁנֵי עִדִּים כָּל הַלָּיְלָה.</b> אֶחָד לִפְנֵי תַּשְׁמִישׁ רִאשׁוֹן, וְאֶחָד לְאַחַר תַּשְׁמִישׁ אַחֲרוֹן<i data-commentator="IkkarTosfotYomTov" data-label="יב"></i>. וְאַף עַל גַּב דְּמִשְׁמְשָׁה וְלֹא יָדְעָה אִי רָאֲתָה דָּם בֵּינֵי וּבֵינֵי, בֵּין לְבֵית שַׁמַּאי בֵּין לְבֵית הִלֵּל לֹא אִכְפַּת לָן, דְּלֹא הֻצְרְכוּ אֶלָּא לְחֹמֶר טָהֳרוֹת:
<h3>משנה ה</h3>
<b>הַחֶדֶר וְהָעֲלִיָּה וְהַפְּרוֹזְדוֹר.</b> חֶדֶר מִבִּפְנִים, וּפְרוֹזְדוֹר מִבַּחוּץ, שְׁנֵיהֶם זֶה אֵצֶל זֶה, חֶדֶר לְצַד אֲחוֹרֶיהָ, וּפְרוֹזְדוֹר לְפָנֶיהָ, וַעֲלִיָּה בְּנוּיָה עַל שְׁתֵּיהֶן, וְנֶקֶב יֵשׁ בֵּין עֲלִיָּה לַפְּרוֹזְדוֹר וְנִקְרָא לוּל. וּפְעָמִים יוֹרֵד דָּם מִן הָעֲלִיָּה לַפְּרוֹזְדוֹר דֶּרֶךְ הַלּוּל. וְכָתְלֵי רֶחֶם, לְמַטָּה בְּאֶמְצַע פְּרוֹזְדוֹר, וְדֶרֶךְ שָׁם דָּמִים יוֹצְאִים:
<b>דַּם הַחֶדֶר טָמֵא.</b> דְּהַיְנוּ דַּם הַמָּקוֹר:
<b>סְפֵקוֹ טָמֵא.</b> מִסָּפֵק טָמֵא טֻמְאָה וַדָּאִית:
<b>שֶׁחֶזְקָתוֹ מִן הַמָּקוֹר.</b> וְלֹא אָמְרִינַן שֶׁמָּא מִן הָעֲלִיָּה בָּא, וּדְמֵי הָעֲלִיָּה טְהוֹרִים הֵם, אֶלָּא עֲשָׂאוּהוּ כְּאִלּוּ וַדַּאי בָּא מִן הַמָּקוֹר. וְהָנֵי מִילֵי, כְּשֶׁנִּמְצָא מִן הַלּוּל וְלִפְנִים לְצַד הַחֶדֶר, אֲבָל נִמְצָא מִן הַלּוּל וְלַחוּץ, אֵינוֹ טָמֵא טֻמְאָה וַדָּאִית לִשְׂרוֹף, אֶלָּא סְפֵקוֹ טָמֵא לִתְלוֹת, שֶׁהֲרֵי שְׁנֵי דָּמִים יוֹצְאִין דֶּרֶךְ שָׁם, דְּמֵי הַחֶדֶר וּדְמֵי הָעֲלִיָּה, וְלֹא יָדְעִינַן מֵהֵי אֲתָא:
<h3>משנה ו</h3>
<b>חֲמִשָּׁה דָמִים טְמֵאִים.</b> דִּשְׁתֵּי פְּעָמִים כְּתִיב דָּמֶיהָ בַּקְּרָא בְּטֻמְאַת דָּמִים שֶׁבָּאִשָּׁה, (ויקרא כ) וְהִיא גִּלְּתָה אֶת מְקוֹר דָּמֶיהָ, (שם יב) וְטָהֲרָה מִמְּקֹר דָּמֶיהָ, וּמִעוּט דָּמֶיהָ שְׁנַיִם, הֲרֵי אַרְבָּעָה דָמִים. אֹדֶם, וְקֶרֶן כַּרְכֹּם, וּמֵימֵי אֲדָמָה, וּמָזוּג. וְהַשָּׁחֹר בִּכְלַל אָדֹם הוּא, וְהָכִי אָמְרִינַן בַּגְּמָרָא, הַאי שָׁחֹר אָדֹם הוּא, אֶלָּא שֶׁלָּקָה:
<b>וּכְקֶרֶן כַּרְכֹּם.</b> כְּמַרְאֵה זִיו הַכַּרְכֹּם. לְשׁוֹן כִּי קָרַן עוֹר פָּנָיו (שמות לד):
<b>וּכְמֵימֵי אֲדָמָה.</b> כֻּלָּן מְפָרֵשׁ לָהֶן לְקַמָּן בְּמַתְנִיתִין:
<b>וּכְמָזוּג.</b> כְּיַיִן אָדֹם הַמָּזוּג בְּמַיִם:
<b>כְּמֵימֵי תִלְתָּן.</b> מַיִם שֶׁשּׁוֹרִין בָּהֶן תִּלְתָּן. פינקיריק"ו בְּלַעַ"ז:
<b>וּכְמֵימֵי בָשָׂר צָלִי.</b> מֹחַל הַיּוֹצֵא מִבָּשָׂר צָלוּי:
<b>וּבֵית הִלֵּל מְטַהֲרִין.</b> וְשָׁלֹשׁ מַחֲלוֹקוֹת בַּדָּבָר. תַּנָּא קַמָּא דְּאָמַר חֲמִשָּׁה דָּמִים טְמֵאִים וְתוּ לֹא, סְבִירָא לֵיהּ דְּמֵימֵי תִּלְתָּן וּמֵי בָּשָׂר צָלִי תּוֹלִין, לֹא אוֹכְלִין וְלֹא שׂוֹרְפִין. וּבֵית שַׁמַּאי מְטַמְּאִין, וְשׂוֹרְפִים עֲלֵיהֶם תְּרוּמָה וְקָדָשִׁים. וּבֵית הִלֵּל מְטַהֲרִין לְגַמְרֵי. וַהֲלָכָה כְּתַנָּא קַמָּא, דְּתוֹלִין:
<b>עֲקַבְיָא בֶּן מַהֲלַלְאֵל מְטַמֵּא.</b> דִּסְבִירָא לֵיהּ הַאי יָרֹק כְּקֶרֶן כַּרְכֹּם הוּא, אֶלָּא שֶׁלָּקָה. וְיָרֹק דִּמְטַמֵּא עֲקַבְיָא בֶּן מַהֲלַלְאֵל, דְּהַיְנוּ כְּמַרְאֵה אֶתְרוֹג, וְלֹא כְּמַרְאֵה כַּרְתִּי שֶׁאֵינוֹ נוֹטֶה לְאַדְמִימוּת כְּלָל:
<b>וַחֲכָמִים מְטַהֲרִים.</b> וְשָׁלֹשׁ מַחֲלוֹקוֹת נַמִּי בְּיָרֹק, תַּנָּא קַמָּא סָבַר תּוֹלִין לֹא אוֹכְלִים וְלֹא שׂוֹרְפִים, וַעֲקַבְיָא בֶּן מַהֲלַלְאֵל מְטַמֵּא וְשׂוֹרְפִים, וַחֲכָמִים מְטַהֲרִין וְאוֹכְלִים. וַהֲלָכָה כְּתַנָּא קַמָּא:
<b>אִם אֵינוֹ מְטַמֵּא מִשּׁוּם כֶּתֶם.</b> לִהְיוֹתוֹ חָשׁוּב מִן הַדָּמִים הַמְטַמְּאִין בָּאִשָּׁה:
<b>מְטַמֵּא מִשּׁוּם מַשְׁקֶה.</b> וְחָשׁוּב הוּא דָּם לְהַכְשִׁיר הַזְּרָעִים לְקַבֵּל טֻמְאָה כְּכָל שְׁאָר דָּם<i data-commentator="IkkarTosfotYomTov" data-label="יד"></i>, שֶׁהוּא אֶחָד מִן הַשִּׁבְעָה מַשְׁקִין שֶׁמַּכְשִׁירִין אֶת הַזְּרָעִים:
<b>לֹא כָךְ וְלֹא כָךְ.</b> לֹא מְטַמֵּא מִשּׁוּם כֶּתֶם, וְלֹא מַכְשִׁיר אֶת הַזְּרָעִים. וַהֲלָכָה כְּרַבִּי יוֹסֵי, וְהוּא חֲכָמִים<i data-commentator="IkkarTosfotYomTov" data-label="טו"></i> דִּפְלִיגֵי אַעֲקַבְיָא:
<h3>משנה ז</h3>
<b>כְּדַם הַמַּכָּה.</b> כְּדָם שֶׁל שׁוֹר שָׁחוּט שֶׁהוּא אָדֹם הַרְבֵּה, וּבִתְחִלַּת הַכָּאָתָהּ שֶׁל סַכִּין, וְלֹא כַּדָּם שֶׁל כֻּלַּהּ שְׁחִיטָה, שֶׁדַּם שְׁחִיטָה מִשְׁתַּנֶּה וְהוֹלֵךְ. וְאִית דְּאָמְרֵי, כְּדַם הַמַּכָּה שֶׁל הַקָּזָה:
<b>כַּחֶרֶת.</b> כְּמַרְאֵה הַדְּיוֹ שֶׁבְּשׁוּלֵי הַכְּלִי, שֶׁהוּא שָׁחֹר הַרְבֵּה, וְלֹא כְּמַרְאֵה הַדְּיוֹ שֶׁבְּרֹאשׁ הַכְּלִי שֶׁהוּא קָלוּשׁ וְאֵינוֹ שָׁחֹר כָּל כָּךְ. פֵּרוּשׁ אַחֵר, חֶרֶת אדרמינ"ט בְּלַעַ"ז, שֶׁצּוֹבְעִין בּוֹ הָעוֹרוֹת. כְּמוֹ חַרְתָּא דְאוּשְׁכָפֵי [דִּמְגִלָּה דַף יט.]:
<b>עָמֹק מִכָּן.</b> שֶׁעָמֹק בְּמַרְאֵה שַׁחֲרוּרִית, כְּלוֹמַר שָׁחֹר יוֹתֵר מֵחֶרֶת:
<b>דֵּהֶה.</b> שֶׁנִּדְהֵית מַרְאִיתוֹ וְאֵינוֹ שָׁחֹר כָּל כָּךְ. וְהוּא הַדִּין לְכָל דָּמִים טְמֵאִים<i data-commentator="IkkarTosfotYomTov" data-label="טז"></i>, דִּבְכֻלְּהוּ עָמֹק מִכָּאן טָמֵא, דֵּהֶה מִכָּאן טָהוֹר, חוּץ מִיַּיִן מָזוּג, דְּבֵין עָמֹק בֵּין דֵּהֶה טָהוֹר:
<b>כַּבָּרוּר שֶׁבּוֹ.</b> שֶׁיֵּשׁ עָלִין בְּרוּרִים בְּמַרְאֵה אֲדַמְדּוּמִית יוֹתֵר מֵחַבְרֵיהֶן. וְשָׁלֹשׁ שׁוּרוֹת שֶׁל עָלִין יֵשׁ בַּכַּרְכֹּם, וּבְכָל שׁוּרָה שְׁלֹשָׁה עָלִין, וְאֵין בּוֹדְקִין אֶלָּא בַּשּׁוּרָה הָאֶמְצָעִית, וְהֶעָלֶה הָאֶמְצָעִי שֶׁבַּשּׁוּרָה הָאֶמְצָעִית, מְשֻׁבָּח שֶׁבְּכֻלָּן לִבְדִיקָה:
<b>מִבִּקְעַת בֵּית כֶּרֶם.</b> מָקוֹם יָדוּעַ בְּאֶרֶץ יִשְׂרָאֵל שֶׁשְּׁמוֹ בֵּית כֶּרֶם:
<b>וּמֵצִיף מָיִם.</b> נוֹתֵן מַיִם עַל הֶעָפָר, עַד שֶׁיִּהְיוּ הַמַּיִם צָפִין עַל גַּבֵּי הָאֲדָמָה. וּמְשַׁעֲרִין אוֹתָן עֲכוּרִים, וְאֵין מְשַׁעֲרִים אוֹתָן צְלוּלִים:
<b>וּכְמָזוּג.</b> כֵּיצַד: <b>שְׁנֵי חֲלָקִים מַיִם וְאֶחָד יַיִן מִן הַיַּיִן הַשָּׁרוֹנִי.</b> הַבָּא מֵאֶרֶץ הַשָּׁרוֹן. מָקוֹם יָדוּעַ בְּאֶרֶץ יִשְׂרָאֵל. פֵּרוּשׁ אַחֵר, יַיִן הֶעָשׂוּי מִן הַגְּפָנִים הַנְּטוּעִים בַּבִּקְעָה וּבָעֵמֶק. לְשׁוֹן חֲבַצֶּלֶת הַשָּׁרוֹן. וּבַזְּמַן הַזֶּה, כָּל מַה שֶּׁתֵּרָאֶה בְּאִשָּׁה מֵאוֹתוֹ מָקוֹם, טָמֵא<i data-commentator="IkkarTosfotYomTov" data-label="יז"></i>, חוּץ מִן הַלָּבָן וְהַיָּרֹק. וּמִיָּמֵינוּ לֹא שָׁמַעְנוּ מִי שֶׁהִתִּיר שׁוּם מַרְאֵה דָּם, אֶלָּא הַלָּבָן וְהַיָּרֹק כְּכַרְתִּי<i data-commentator="IkkarTosfotYomTov" data-label="יח"></i> בִּלְבַד:
<h2>פרק ג</h2>
<h3>משנה א</h3>
<b>הַמַּפֶּלֶת.</b> אִם יֵשׁ עִמָּהּ דָּם טְמֵאָה. נִדָּה:
<b>וְאִם לָאו טְהוֹרָה.</b> דְּסָבַר תַּנָּא קַמָּא, אֶפְשָׁר לִפְתִיחַת הַקֶּבֶר בְּלֹא דָּם<i data-commentator="IkkarTosfotYomTov" data-label="ב"></i>. וַאֲפִלּוּ נִמְצָא דָּם בְּתוֹךְ הַחֲתִיכָה, טְהוֹרָה, דְּדַם חֲתִיכָה הוּא וְלֹא דַּם נִדָּה:
<b>רַבִּי יְהוּדָה אוֹמֵר בֵּין כָּךְ וּבֵין כָּךְ טְמֵאָה.</b> דְּסָבַר רַבִּי יְהוּדָה אִי אֶפְשָׁר לִפְתִיחַת הַקֶּבֶר בְּלֹא דָּם. וְכֵיוָן שֶׁהִפִּילָה חֲתִיכָה, וַדַּאי דָּם הָיָה שָׁם אֶלָּא שֶׁאָבַד בְּמִעוּטוֹ וְלֹא נִרְאָה. וְאֵין הֲלָכָה כְּרַבִּי יְהוּדָה:
<h3>משנה ב</h3>
<b>כְּמִין שַׂעֲרָה.</b> שֵׂעָר:
<b>יַבְחוּשִׁין.</b> יַתּוּשִׁין:
<b>תַּטִּיל לַמַּיִם.</b> פּוֹשְׁרִין, וְיַשְׁהֶה אוֹתָם בַּמַּיִם הַפּוֹשְׁרִים עֶשְׂרִים וְאַרְבַּע שָׁעוֹת:
<b>אִם נִמֹּחוּ טְמֵאָה.</b> מִשּׁוּם נִדָּה. דְּדָם הוּא:
<b>אִם יֵשׁ עִמָּהֶן דָּם טְמֵאָה וְאִם לָאו טְהוֹרָה.</b> מַתְנִיתִין כְּרַבָּנָן דִּפְלִיגֵי עֲלֵיהּ דְּרַבִּי יְהוּדָה לְעֵיל, וְסָבְרֵי דְּאֶפְשָׁר לִפְתִיחַת הַקֶּבֶר בְּלֹא דָּם<i data-commentator="IkkarTosfotYomTov" data-label="ג"></i>:
<b>וַחֲכָמִים אוֹמְרִים כֹּל שֶׁאֵין בּוֹ מִצּוּרַת אָדָם אֵינוֹ וָלָד.</b> הַכֹּל מוֹדִים בְּנוֹלַד גּוּפוֹ כְּצוּרַת חַיָּה וּפָנָיו פְּנֵי אָדָם, שֶׁהוּא חָשׁוּב וָלָד. גּוּפוֹ אָדָם וּפָנָיו פְּנֵי חַיָּה, הֲרֵי הוּא חַיָּה וְאֵין זֶה וָלָד, דְּבָתַר צוּרַת פָּנִים אָזְלִינַן. לֹא נֶחְלְקוּ אֶלָּא בְּמִי שֶׁקְּצָת פָּנָיו כִּפְנֵי אָדָם, וּקְצָת כִּפְנֵי בְּהֵמָה, וַאֲפִלּוּ רֹב פָּנָיו כִּפְנֵי אָדָם וְעַיִן אַחַת שֶׁבְּרֹאשׁוֹ בִּלְבַד כְּעַיִן שֶׁל בְּהֵמָה, רַבִּי מֵאִיר אוֹמֵר, כָּל צוּרַת אָדָם צְרִיכָה, וְכֵיוָן שֶׁיֵּשׁ לוֹ עַיִן כִּבְהֵמָה אֵין זֶה וָלָד. וְרַבָּנָן סָבְרֵי, כָּל שֶׁאֵין בּוֹ מִצּוּרַת אָדָם כְּלָל וַאֲפִלּוּ מִקְצָת צוּרָה אֵין לוֹ, אֵינוֹ וָלָד. אֲבָל יֵשׁ בּוֹ מִקְצָת צוּרָה, הֲרֵי זֶה וָלָד. וַהֲלָכָה כַּחֲכָמִים:
<h3>משנה ג</h3>
<b>שְׁפִיר.</b> חֲתִיכָה שֶׁל בָּשָׂר. וְאִם יֵשׁ בָּהּ צוּרַת אָדָם נִקְרָא שְׁפִיר מְרֻקָּם. וַאֲנִי שָׁמַעְתִּי שֶׁהוּא כִּשְׁפוֹפֶרֶת שֶׁל בֵּיצָה, לְפִיכָךְ נִקְרָא שְׁפִיר:
<b>מָלֵא גְנוּנִים.</b> מָלֵא גְּוָנִים הַרְבֵּה<i data-commentator="IkkarTosfotYomTov" data-label="ה"></i>. פֵּרוּשׁ אַחֵר, גְּנִינִים, תּוֹלָעִים, שֶׁחֲתִיכַת הַבָּשָׂר חֲתוּכָה חֲתִיכוֹת דַּקּוֹת כְּעֵין תּוֹלָעִים:
<b>אֵינָהּ חוֹשֶׁשֶׁת לְוָלָד.</b> וְאֵינָהּ טְמֵאָה לֵידָה. וְאִם אֵין עִמָּהֶן דָּם, אֵינָהּ חוֹשֶׁשֶׁת אֲפִלּוּ מִשּׁוּם נִדָּה:
<b>תֵּשֵׁב לְזָכָר וְלִנְקֵבָה.</b> טְמֵאָה שְׁבוּעַיִם כְּיוֹלֶדֶת נְקֵבָה, וְאֵין לָהּ דַּם טֹהַר אֶלָּא שְׁלֹשִׁים וּשְׁלֹשָׁה יָמִים<i data-commentator="IkkarTosfotYomTov" data-label="ו"></i> כְּיוֹלֶדֶת זָכָר. הוֹאִיל וְאֵינוֹ נִכָּר אִם זָכָר אִם נְקֵבָה, נוֹתְנִים עָלָיו חֻמְרֵי זָכָר וְחֻמְרֵי נְקֵבָה:
<h3>משנה ד</h3>
<b>סַנְדָּל.</b> חֲתִיכַת בָּשָׂר עֲשׂוּיָה כִּדְמוּת לָשׁוֹן שֶׁל שׁוֹר. וּמִפְּנֵי שֶׁיֵּשׁ לָהּ צוּרַת סַנְדָּל קוֹרִין לָהּ סַנְדָּל. וְהוּא רָגִיל לָבֹא עִם וָלָד<i data-commentator="IkkarTosfotYomTov" data-label="ז"></i>. וְיֵשׁ מְפָרְשִׁים, סַנְדָּל, שָׂנאוּי (ולד) [וְדַל]:
<b>שִׁלְיָא.</b> כְּמִין קְרוּם שֶׁהַוָּלָד מֻנָּח בְּתוֹכָהּ. וּתְחִלָּתָהּ כְּחוּט שֶׁל עֵרֶב. וּכְשֶׁהִיא הוֹלֶכֶת וְרוֹוַחַת, רְחָבָה כְּתֻרְמוֹס, וַחֲלוּלָה כַּחֲצוֹצֶרֶת. וְאֵין שִׁלְיָא פְּחוּתָה מִטֶּפַח:
<b>הַבַּיִת טָמֵא.</b> מִשּׁוּם אֹהֶל הַמֵּת, דְּוָלָד הֲוָה בָּהּ וּמֵת:
<b>נִמּוֹק הַוָּלָד.</b> וְנַעֲשָׂה דָּם וְנִתְעָרֵב בְּדַם הַלֵּידָה וּבָטֵל בְּרֹב, וְאֵין הַבַּיִת טָמֵא. וְאֵין הֲלָכָה כְּרַבִּי שִׁמְעוֹן<i data-commentator="IkkarTosfotYomTov" data-label="ח"></i>:
<h3>משנה ה</h3>
<b>תֵּשֵׁב לְזָכָר וְלִנְקֵבָה.</b> טְמֵאָה שְׁבוּעַיִם כִּנְקֵבָה, וִימֵי טֹהַר שֶׁלָּהּ שְׁלֹשִׁים וּשְׁלֹשָׁה יוֹם בִּלְבַד כְּזָכָר:
<b>טֻמְטוּם וְזָכָר אַנְדְּרוֹגִינוֹס וְזָכָר.</b> כְּגוֹן שֶׁיָּלְדָה תְּאוֹמִים, אֶחָד טֻמְטוּם אוֹ אַנְדְּרוֹגִינוֹס, וְהָאֶחָד זָכָר וַדַּאי:
<b>תֵּשֵׁב לְזָכָר וְלִנְקֵבָה.</b> וְלֹא אָמְרִינַן מִדְּהַאי זָכָר וַדַּאי, הַאי נַמִּי זָכָר:
<b>תֵּשֵׁב לִנְקֵבָה בִלְבָד.</b> דַּאֲפִלּוּ הָוֵי טֻמְטוּם זָכָר, בָּתַר נְקֵבוֹת אָזְלִינַן, דְּכָל יְמֵי זָכָר בֵּין לְטֻמְאָה בֵּין לְטָהֳרָה מֻבְלָעִים תּוֹךְ שֶׁל נְקֵבָה:
<b>מְחֻתָּךְ.</b> אֲבָרִים אֲבָרִים:
<b>מְסֹרָס.</b> לָשׁוֹן הָפוּךְ הוּא. כְּמוֹ, סָרֵס הַמִּקְרָא וְדָרְשֵׁהוּ [בָּבָא בַתְרָא קיט.]:
<b>מִשֶּׁיָּצָא רֻבּוֹ הֲרֵי הוּא כְיָלוּד.</b> וְרֹאשׁוֹ כְּרֻבּוֹ<i data-commentator="IkkarTosfotYomTov" data-label="ט"></i>. הִלְכָּךְ מִשֶּׁיָּצָא רֹאשׁוֹ שֶׁל מְחֻתָּךְ<i data-commentator="IkkarTosfotYomTov" data-label="י"></i>, אַף עַל פִּי שֶׁכָּל שְׁאָר הַגּוּף בִּפְנִים, הֲרֵי הוּא כְּיָלוּד:
<b>פַּדַּחְתּוֹ.</b> מִצְחוֹ:
<h3>משנה ו</h3>
<b>וְאֵין יָדוּעַ מַה הוּא.</b> אִם זָכָר אִם נְקֵבָה:
<b>תֵּשֵׁב לְזָכָר וְלִנְקֵבָה.</b> יְמֵי טֹהַר דְּזָכָר, וִימֵי טֻמְאָה דִּנְקֵבָה:
<b>לְזָכָר וְלִנְקֵבָה וּלְנִדָּה.</b> כְּלוֹמַר, כְּשֶׁתִּרְאֶה תְּהֵא נִדָּה, שֶׁאֵין לָהּ יְמֵי טֹהַר, דְּשֶׁמָּא לָאו וָלָד הוּא. וְטוֹבֶלֶת לְסוֹף אַרְבָּעִים כְּיוֹלֶדֶת זָכָר<i data-commentator="IkkarTosfotYomTov" data-label="יב"></i> לְמַאן דְּאָמַר טְבִילָה בִּזְמַנָּהּ מִצְוָה. וְטוֹבֶלֶת יוֹם אָרֹךְ, כְּגוֹן יוֹלֶדֶת זָכָר שֶׁטָּבְלָה לְסוֹף שִׁבְעָה וְאֵינָהּ טְהוֹרָה לַקֹּדֶשׁ וְלַמִּקְדָּשׁ עַד מְלֹאת הָאַרְבָּעִים, צְרִיכָה טְבִילָה אַחֶרֶת לְסוֹף הָאַרְבָּעִים, וְזֹאת נִצְרְכָה לִטְבֹּל לְסוֹף אַרְבָּעִים יוֹם כְּיוֹלֶדֶת זָכָר, אַף עַל פִּי שֶׁאֵין טְבִילָה זוֹ מוֹעֶלֶת לָהּ כְּלוּם, שֶׁהֲרֵי אֵינָהּ טְהוֹרָה לַקֹּדֶשׁ וְלַמִּקְדָּשׁ עַד מְלֹאת שְׁמוֹנִים כְּיוֹלֶדֶת נְקֵבָה:
<h3>משנה ז</h3>
<b>הַמַּפֶּלֶת לְיוֹם אַרְבָּעִים.</b> לִטְבִילָתָהּ:
<b>אֵינָהּ חוֹשֶׁשֶׁת לְוָלָד.</b> שֶׁלֹּא נִגְמְרָה יְצִירָתוֹ עַד שֶׁיִּכְלוּ כָּל אַרְבָּעִים יוֹם:
<b>וּלְנִדָּה.</b> כְּשֶׁתִּרְאֶה, תְּהֵא נִדָּה, דִּלְמָא לֵיכָּא וָלָד וְאֵין כָּאן יְמֵי טֹהַר:
<b>יוֹם אַרְבָּעִים וְאֶחָד תֵּשֵׁב לְזָכָר.</b> שִׁבְעָה יְמֵי טֻמְאָה. אֲפִלּוּ בְּלֵידָה יָבֵשְׁתָּא שֶׁאֵינָהּ נִדָּה. אֲבָל שְׁבוּעַיִם דִּנְקֵבָה, אֵינָהּ יוֹשֶׁבֶת, כִּדְּקָתָנֵי טַעֲמָא שֶׁיְּצִירַת נְקֵבָה לִשְׁמוֹנִים וְאֶחָד. וְאֵין הֲלָכָה כְּרַבִּי יִשְׁמָעֵאל:
<b>וַחֲכָמִים אוֹמְרִים כוּ'.</b> חֲכָמִים הַיְנוּ תַּנָּא קַמָּא, אֶלָּא מִשּׁוּם דְּמִסְתַּבֵּר טַעֲמֵיהּ דְּרַבִּי יִשְׁמָעֵאל<i data-commentator="IkkarTosfotYomTov" data-label="יג"></i> טְפֵי מִדְּתַנָּא קַמָּא, הֲדַר רַבִּי וּשְׁנָאָהּ בִּלְשׁוֹן חֲכָמִים, לְאַשְׁמְעִינַן דַּהֲלָכָה כִּסְתָם רִאשׁוֹן, וְאַף עַל פִּי שֶׁמַּחֲלֹקֶת רַבִּי יִשְׁמָעֵאל בְּצִדּוֹ:
<h2>פרק ד</h2>
<h3>משנה א</h3>
<b>בְּנוֹת כּוּתִים נִדּוֹת מֵעֲרִיסָתָן.</b> מִקַּטְנוּתָן, כְּשֶׁהֵן מֻנָּחוֹת בָּעֲרִיסָה, גָּזְרוּ בְּהוּ רַבָּנָן דְּלִיטַמּוּ מִשּׁוּם נִדָּה, דִּכְתִיב (ויקרא טו) וְאִשָּׁה כִּי תִהְיֶה זָבָה, וְתַנְיָא, אֵין לִי אֶלָּא אִשָּׁה שֶׁהִיא גְּדוֹלָה, תִּינוֹקֶת בַּת יוֹם אֶחָד לְנִדָּה מִנַּיִן, תַּלְמוּד לוֹמַר וְאִשָּׁה. וְכוּתִים לֹא דָּרְשֵׁי אִשָּׁה וְאִשָּׁה, וְכִי חָזְיָן קְטַנּוֹת לֹא מַפְרְשֵׁי לְהוּ, הִלְכָּךְ גָּזְרוּ בְּהוּ רַבָּנָן דְּלִיטַמּוּ כֻּלְּהוּ<i data-commentator="IkkarTosfotYomTov" data-label="א"></i>:
<b>מְטַמְּאִין מִשְׁכָּב הַתַּחְתּוֹן כָּעֶלְיוֹן.</b> תַּחְתּוֹנוֹ שֶׁל בּוֹעֵל נִדָּה טָמֵא כְּעֶלְיוֹנוֹ שֶׁל זָב, מָה עֶלְיוֹנוֹ שֶׁל זָב אֵינוֹ מְטַמֵּא אֶלָּא אֳכָלִין וּמַשְׁקִין, אַף תַּחְתּוֹנוֹ שֶׁל בּוֹעֵל נִדָּה אֵינוֹ מְטַמֵּא אֶלָּא אֳכָלִין וּמַשְׁקִין. וְעֶלְיוֹנוֹ שֶׁל זָב, הוּא הַדָּבָר הַנִּשָּׂא עַל גַּבֵּי הַזָּב נַפְקָא לָן מִקְּרָא דְּאֵינוֹ מְטַמֵּא אָדָם וְכֵלִים אֶלָּא אֳכָלִים וּמַשְׁקִים, דִּכְתִיב (ויקרא טו) וְהַנֹּגֵעַ בְּכֹל אֲשֶׁר יִהְיֶה תַחְתָּיו יִטְמָא, מַאי תַחְתָּיו, אִילֵימָא תַּחְתָּיו דְּזָב, מִכָּל אֲשֶׁר יִגַּע בְּמִשְׁכָּבוֹ נַפְקָא, אֶלָּא הַנּוֹגֵעַ בְּכָל אֲשֶׁר יִהְיֶה הַזָּב תַּחְתָּיו יִטְמָא, וּמִדְּלֹא עָרְבִינְהוּ וְנִכְתּוֹב וְכָל הַנּוֹגֵעַ בְּכָל אֲשֶׁר יִהְיֶה תַּחְתָּיו וְהַנּוֹשֵׂא אוֹתָם יְכַבֵּס בְּגָדָיו, וְאַפְסְקִינְהוּ בְּיִטְמָא, מִכְּלַל דְּהַאי יִטְמָא לָאו בְּאָדָם וְכֵלִים אַיְרֵי, אֶלָּא בְּאֳכָלִים וּמַשְׁקִים. וְכוּתִים שֶׁהֵן בּוֹעֲלֵי נִדּוֹת, מְטַמְּאִים מִשְׁכָּב הַתַּחְתּוֹן שֶׁלָּהֶן אֳכָלִין וּמַשְׁקִין, אֲבָל לֹא אָדָם וְכֵלִים, כְּעֶלְיוֹנוֹ שֶׁל זָב שֶׁגַּם הוּא מְטַמֵּא אֳכָלִים וּמַשְׁקִים לֹא אָדָם וְכֵלִים. וְכָל הַדְּבָרִים הַלָּלוּ לֹא נֶאֶמְרוּ אֶלָּא בִּזְמַן שֶׁהָיוּ הַכּוּתִים מַחֲזִיקִים בַּתּוֹרָה וּמְדַקְדְּקִים בְּהַרְבֵּה מִצְוֹת כְּיִשְׂרָאֵל. אֲבָל לְאַחַר שֶׁבָּדְקוּ וּמָצְאוּ לָהֶם כִּדְמוּת יוֹנָה בְּרֹאשׁ הַר גְּרִיזִים שֶׁעוֹבְדִים אוֹתָהּ, עֲשָׂאוּם כְּנָכְרִים גְּמוּרִים לְכָל דִּבְרֵיהֶם, בֵּין לְעִנְיַן טֻמְאָה וְטָהֳרָה, בֵּין לִשְׁאָר דִּינִים שֶׁבַּתּוֹרָה, אֵין הֶפְרֵשׁ בֵּינָם לְבֵין הַנָּכְרִים כְּלָל:
<b>וְהֵן יוֹשְׁבוֹת עַל כָּל דָּם.</b> כְּלוֹמַר, לְפִיכָךְ הַכּוּתִים הֵם בּוֹעֲלֵי נִדּוֹת, לְפִי שֶׁהֵן יוֹשְׁבוֹת עַל כָּל דָּם<i data-commentator="IkkarTosfotYomTov" data-label="ג"></i>, דְּכָל דָּם שֶׁרוֹאָה בֵּין אָדֹם בֵּין יָרֹק יוֹשֶׁבֶת עָלָיו יְמֵי נִדּוּת, וְזוֹ תַּקָּלָה הִיא לָהֶם, שֶׁאִם רוֹאָה דָּם יָרֹק הַיּוֹם מַתְחֶלֶת לִמְנוֹת מֵהַיּוֹם שִׁבְעַת יְמֵי נִדָּה, וְאִם תִּרְאֶה בְּאוֹתָם יְמֵי נִדּוּת דָּם אָדֹם, אֵינָהּ מוֹנָה אֶלָּא מִיּוֹם רְאִיָּה רִאשׁוֹנָה, וְאוֹתוֹ דָּם טָהוֹר הָיָה, וּמֵרְאִיָּה שְׁנִיָּה הִיא צְרִיכָה לִמְנוֹת:
<b>וְאֵין חַיָּבִין עֲלֵיהֶן.</b> הַלּוֹבֵשׁ אוֹ מִתְכַּסֶּה בְּאוֹתָן בְּגָדִים וְנִכְנַס לַמִּקְדָּשׁ, פָּטוּר מִקָּרְבָּן<i data-commentator="IkkarTosfotYomTov" data-label="ד"></i>. אוֹ אִם נָגְעוּ אוֹתָן בְּגָדִים שֶׁל מִשְׁכָּב שֶׁלָּהֶן בַּתְּרוּמָה, תּוֹלִין:
<b>מִפְּנֵי שֶׁטֻּמְאָתָן סָפֵק.</b> דְּלֹא יָדְעִינַן אִי נִדָּה [הִיא] אִי לֹא. וּבַגְּמָרָא פָּרֵיךְ אַמַּתְנִיתִין מֵהָא דִתְנַן בְּמַסֶּכֶת טָהֳרוֹת פֶּרֶק ד'‏ (משנה ה) עַל שִׁשָּׁה סְפֵקוֹת שׂוֹרְפִין אֶת הַתְּרוּמָה, עַל סְפֵק בִּגְדֵי עַם הָאָרֶץ, כְּלוֹמַר עַל בִּגְדֵי עַם הָאָרֶץ אִם נָגְעוּ בָּהּ, נִשְׂרֶפֶת, מִשּׁוּם שֶׁמָּא טָמֵא הָיָה, וְהַאי כּוּתִי נַמִּי תֵּפּוּק לֵיהּ אִם נָגַע מִשְׁכָּבוֹ בַּתְּרוּמָה, תְּהֵא נִשְׂרֶפֶת, מִשּׁוּם דְּעַם הָאָרֶץ הוּא וַהֲוֵי לֵיהּ בִּגְדֵי עַם הָאָרֶץ. וּמְשָׁנֵי, דְּמַתְנִיתִין אַיְרֵי בְּכוּתִי שֶׁטָּבַל בְּפָנֵינוּ וְעָלָה וְדָרַס עַל בְּגָדָיו שֶׁל חָבֵר כְּשֶׁהוּא עָרֹם<i data-commentator="IkkarTosfotYomTov" data-label="ה"></i>, אוֹ שֶׁלָּבַשׁ בִּגְדֵי חָבֵר, אוֹ שֶׁהִטְבִּיל אֶת בְּגָדָיו בְּפָנָיו, בְּאֹפֶן דִּבְגָדָיו שֶׁל כּוּתִי כְּשֶׁהֵן מִדְרָס לֹא נָגְעוּ בִּבְגָדָיו שֶׁל חָבֵר כְּשֶׁדָּרַס עֲלֵיהֶן, וְאַחַר כָּךְ נָגְעוּ בְּגָדָיו שֶׁל חָבֵר שֶׁדָּרַס כּוּתִי עֲלֵיהֶן בַּתְּרוּמָה<i data-commentator="IkkarTosfotYomTov" data-label="ו"></i>, לֹא שָׂרְפִינַן תְּרוּמָה עֲלֵיהֶן. דְּאִי מִשּׁוּם טֻמְאַת עַם הָאָרֶץ, הָא טָבֵיל לֵיהּ. וְאִי מִשּׁוּם בּוֹעֵל נִדָּה, שֶׁמָּא לֹא בָּעַל בְּקָרוֹב וּכְבָר עָבְרוּ יְמֵי טֻמְאָתוֹ וְסָלְקָא לֵיהּ טְבִילָה. וְאִם תִּמְצָא לוֹמַר בָּעַל בְּקָרוֹב, שֶׁמָּא לֹא הָיְתָה אִשְׁתּוֹ יוֹשֶׁבֶת עַל דָּם טָמֵא אֶלָּא עַל דָּם טָהוֹר, וְהָוֵי סְפֵק סְפֵקָא, וְאַסְּפֵק סְפֵקָא לֹא שָׂרְפִינַן תְּרוּמָה:
<h3>משנה ב</h3>
<b>פֵּרְשׁוּ לָלֶכֶת בְּדַרְכֵי יִשְׂרָאֵל הֲרֵי הֵן כְּיִשְׂרְאֵלִיּוֹת.</b> אֲבָל סְתָמָא, הֲרֵי הֵן כַּכּוּתִיּוֹת<i data-commentator="IkkarTosfotYomTov" data-label="ז"></i>:
<b>רַבִּי יוֹסֵי אוֹמֵר לְעוֹלָם הֵן כְּיִשְׂרָאֵל.</b> וּסְתָמָא הֵן כְּיִשְׂרְאֵלִיּוֹת. וְאֵין הֲלָכָה כְּרַבִּי יוֹסֵי:
<h3>משנה ג</h3>
<b>דַּם נָכְרִית בֵּית שַׁמַּאי מְטַהֲרִין.</b> וְאַף עַל גַּב דִּבְרֻקָּהּ וּבְמֵימֵי רַגְלֶיהָ מוֹדוּ בֵּית שַׁמַּאי דְּרַבָּנָן גָּזְרוּ<i data-commentator="IkkarTosfotYomTov" data-label="ח"></i> עֲלֵיהֶן לִהְיוֹת כְּזָבִין לְכָל דִּבְרֵיהֶן<i data-commentator="IkkarTosfotYomTov" data-label="ט"></i>, אֲפִלּוּ הָכִי דָּמָהּ טָהוֹר, דְּשִׁיְּרוּ בָּהּ רַבָּנָן לְמִהְוֵי הֶכֵּירָא<i data-commentator="IkkarTosfotYomTov" data-label="י"></i> דְּטֻמְאָתָן דְּרַבָּנָן, כִּי הֵיכִי דְּלֹא לִשְׂרְפוּ עֲלַיְהוּ תְּרוּמָה וְקָדָשִׁים:
<b>וְדַם טָהוֹר שֶׁל מְצֹרַעַת.</b> וְאַף עַל גַּב דְּמַעְיָנוֹת שֶׁל מְצֹרַעַת כְּגוֹן רֻקָּהּ וּמֵימֵי רַגְלֶיהָ הֲווּ אַב הַטֻּמְאָה כְּשֶׁל זָב, אֲפִלּוּ הָכִי דַּם טֹהַר שֶׁלָּהּ טָהוֹר, דְּלָאו מַעְיָן הוּא, דְּדוּמְיָא דְּרֹק בָּעִינַן שֶׁמִּתְעַגֵּל וְיוֹצֵא<i data-commentator="IkkarTosfotYomTov" data-label="יא"></i>:
<b>כְּרֻקָּהּ וּכְמֵימֵי רַגְלֶיהָ.</b> דִּמְטַמְּאִין לַחִין וְאֵין מְטַמְּאִין יְבֵשִׁין. וְהַךְ הֶיכֵּרָא הוּא דְּעַבוּד גַּבֵּי דַּם הַנָּכְרִית דִּמְטַמֵּא מִדְּרַבָּנָן שֶׁגָּזְרוּ עֲלֵיהֶם שֶׁיִּהְיוּ כַּזָּבִים לְכָל דִּבְרֵיהֶן, דְּאִלּוּ דְּיִשְׂרְאֵלִית מְטַמֵּא לַח וְיָבֵשׁ, וּדְנָכְרִית לַח וְלֹא יָבֵשׁ, כְּרֻקָּהּ וּכְמֵימֵי רַגְלֶיהָ דְּאֵין מְטַמְּאִין יְבֵשִׁין. וְדָם טָהוֹר שֶׁל מְצֹרַעַת נַמִּי, אַף עַל גַּב דְּדָם לָאו מַעְיָן הוּא, דִּין מַעְיָן אִית לֵיהּ, דְּרַחֲמָנָא רַבְּיֵהּ מִקְּרָא דִּכְתִיב לְזָכָר, לְרַבּוֹת מְצֹרָע לְמַעְיְנוֹתָיו, וְלִנְקֵבָה, לְרַבּוֹת מְצֹרַעַת לְמַעְיְנוֹתֶיהָ, וְאָמְרִינַן מַעְיְנוֹתֶיהָ דְּמַאי, אִילֵימָא שְׁאָר מַעְיְנוֹתֶיהָ כְּגוֹן רֻקָּהּ וּמֵימֵי רַגְלֶיהָ דְּאָתוּ מִזָּב דִּכְתִיב בֵּיהּ וְכִי יָרֹק הַזָּב, וּמִנֵּיהּ נָפְקֵי שְׁאָר מַעְיָנוֹת, מִזָּכָר נַפְקָא, דְּכֵיוָן דְּאִתְרַבֵּי מְצֹרָע לְמַעְיְנוֹתָיו, אִתְרַבֵּי מְצֹרַעַת לְכָל מַעְיְנוֹתֶיהָ דְּאִיכָּא דִּכְוָתַיְהוּ בְּזָכָר, אֶלָּא לְדָמָהּ דְּלֵיתֵיהּ בְּזָכָר, וְכֵיוָן דְּרַבְּיֵהּ רַחֲמָנָא לְדָמָהּ שֶׁיְּהֵא כְּרֻקָּהּ וּכְמֵימֵי רַגְלֶיהָ, אִם כֵּן מָה רֻקָּהּ וּמֵימֵי רַגְלֶיהָ מְטַמְּאִין לַחִין וְאֵין מְטַמְּאִין יְבֵשִׁים, אַף דָּמָהּ כֵּן:
<b>דַּם הַיּוֹלֶדֶת.</b> שֶׁעָבְרוּ שִׁבְעַת יְמֵי טֻמְאַת לֵידָה וְלֹא טָבְלָה:
<b>בֵּית שַׁמַּאי אוֹמְרִים כְּרֻקָּהּ וּכְמֵימֵי רַגְלֶיהָ.</b> מְטַמֵּא לַח וְאֵינוֹ מְטַמֵּא יָבֵשׁ. וְאַף עַל גַּב דְּדַם טֹהַר הוּא, דִּבְיוֹמֵי תָּלָה רַחֲמָנָא וְהָא מָלוּ, וְלֵיכָּא לְטַמּוֹיֵהּ נַמִּי מִשּׁוּם מַעְיָן דְּהָא אֵין מִתְעַגֵּל וְיוֹצֵא, אֲפִלּוּ הָכִי רַבָּנָן גַּזּוּר טֻמְאָה עֲלֵיהּ, הוֹאִיל וְלֹא טָבְלָה וּטְמֵאָה הִיא, גְּזֵרָה אַחַר שִׁבְעָה אַטּוּ תּוֹךְ שִׁבְעָה. וּמִיהוּ לֹא גַּזּוּר שֶׁיְּטַמֵּא לַח וְיָבֵשׁ כְּלִפְנֵי שִׁבְעָה, כִּי הֵיכִי דְּלַהֲוֵי לֵיהּ הֶכֵּירָא דְּלֵידַע דְּטֻמְאָתוֹ דְּרַבָּנָן<i data-commentator="IkkarTosfotYomTov" data-label="יב"></i>:
<b>וּבֵית הִלֵּל אוֹמְרִים מְטַמֵּא לַח וְיָבֵשׁ.</b> דְּטֻמְאָתוֹ מִן הַתּוֹרָה כָּל זְמַן שֶׁלֹּא טָבְלָה. דְּסָבְרֵי בֵּית הִלֵּל בְּיוֹמֵי וּטְבִילָה תָּלָה רַחֲמָנָא, וְכָל זְמַן שֶׁלֹּא טָבְלָה, הֲרֵי דָּמָהּ לְאַחַר שִׁבְעָה כְּלִפְנֵי שִׁבְעָה:
<b>וּמוֹדִים בְּיוֹלֶדֶת בְּזוֹב.</b> אִם בְּעֵת לֵדָתָהּ הָיְתָה זָבָה שֶׁהִיא צְרִיכָה לִסְפֹּר שִׁבְעָה נְקִיִּים קֹדֶם שֶׁתִּטְהַר, וְיָלְדָה וְלֹא סָפְרָה, מוֹדִים בֵּית שַׁמַּאי לְבֵית הִלֵּל שֶׁדָּמָהּ טָמֵא לַח וְיָבֵשׁ אַף עַל פִּי שֶׁעָבְרוּ שִׁבְעַת יְמֵי לֵידָה לְזָכָר וּשְׁבוּעַיִם לִנְקֵבָה, שֶׁדָּמָהּ שֶׁל זָבָה לְעוֹלָם הוּא בְּטֻמְאָתוֹ מִן הַתּוֹרָה עַד שֶׁתִּסְפֹּר שִׁבְעָה נְקִיִּים<i data-commentator="IkkarTosfotYomTov" data-label="יג"></i>:
<h3>משנה ד</h3>
<b>הַמַּקְשָׁה נִדָּה.</b> הָכִי קָאָמַר, הַמַּקְשָׁה בְּלֵידָתָהּ בִּימֵי נִדָּתָהּ וְרָאֲתָה דָּם בְּהַקְשׁוֹתָהּ, הֲרֵי הִיא נִדָּה, דְּלֹא טִהֲרָה תּוֹרָה לְדַם קֹשִׁי אֶלָּא בְּאַחַד עָשָׂר יוֹם שֶׁל יְמֵי זִיבָה, אֲבָל בְּיָמִים שֶׁל נִדָּה לֹא טַהֲרֵיהּ רַחֲמָנָא:
<b>קִשְּׁתָה.</b> מֵחֲמַת וָלָד שְׁלֹשָׁה יָמִים בְּתוֹךְ אַחַד עָשָׂר יוֹם שֶׁל יְמֵי זִיבָה וְרָאֲתָה כָּל שְׁלֹשָׁה יָמִים רְצוּפִים:
<b>וְשָׁפְתָה.</b> שֶׁעָמְדָה בְּשֹׁפִי וּבְנַחַת מֵחֲבָלֶיהָ מֵעֵת לְעֵת בָּרְבִיעִי:
<b>וְיָלְדָה.</b> אִגַּלַּאי מִלְּתָא דְּדָמִים שֶׁרָאֲתָה לֹא בָּאוּ מֵחֲמַת וָלָד, הִלְכָּךְ הֲרֵי זוֹ יוֹלֶדֶת בְּזוֹב. אֲבָל אִם לֹא שָׁפְתָה סָמוּךְ לְלֵדָתָהּ, כָּל דָּמִים שֶׁרָאֲתָה, מֵחֲמַת וָלָד הוּא, וְרַחֲמָנָא טַהֲרִינְהוּ מִזִּיבָה, דִּכְתִיב זוֹב דָּמָהּ, דָּמָהּ מֵחֲמַת עַצְמָהּ וְלֹא דָּמָהּ מֵחֲמַת וָלָד:
<b>לַיְלָה וָיוֹם.</b> דְּאִם שָׁפְתָה בַּחֲצִי יוֹם שְׁלִישִׁי וְיָלְדָה בַּחֲצִי יוֹם רְבִיעִי, דְּשָׁפְתָה מֵעֵת לְעֵת, אֵין זֶה שֹׁפִי, אֶלָּא אִם כֵּן שָׁפְתָה לַיְלָה וְיוֹם שֶׁל אַחַר הַלַּיְלָה:
<b>כְּלֵילֵי שַׁבָּת וְיוֹמוֹ.</b> וַהֲלָכָה כְּרַבִּי אֱלִיעֶזֶר:
<b>שֶׁשָּׁפְתָה מִן הַצַּעַר.</b> כְּלוֹמַר וְשָׁפְתָה זוֹ שֶׁאָמַרְנוּ, אִם שָׁפְתָה מִן הַצַּעַר אַף עַל פִּי שֶׁלֹּא שָׁפְתָה מִן הַדָּם, הָוֵי שֹׁפִי:
<h3>משנה ה</h3>
<b>כַּמָּה הוּא קִשּׁוּיָהּ.</b> דְּלֹא אָתְיָא לִידֵי זִיבָה בְּכָל דָּמִים שֶׁתִּרְאֶה:
<b>אֲפִלּוּ אַרְבָּעִים וַחֲמִשִּׁים יוֹם.</b> אִם לֹא שָׁפְתָה יוֹם אֶחָד סָמוּךְ לַלֵּידָה, לֹא אָתְיָא לִידֵי זִיבָה וְלֹא הַוְיָא יוֹלֶדֶת בְּזוֹב<i data-commentator="IkkarTosfotYomTov" data-label="טז"></i>:
<b>דַּיָּהּ חָדְשָׁהּ.</b> דַּיָּהּ אִם נְטַהֵר אֶת הַקֹּשִׁי חֹדֶשׁ אֶחָד, דְּהַיְנוּ חֹדֶשׁ תְּשִׁיעִי. אֲבָל קָשְׁתָה שְׁלֹשָׁה בְּתוֹךְ אַחַד עָשָׂר יְמֵי זִיבָה בְּחֹדֶשׁ שְׁמִינִי וַאֲפִלּוּ קָשְׁתָה וְהוֹלֶכֶת כָּל תְּשִׁיעִי, הֲרֵי זוֹ יוֹלֶדֶת בְּזוֹב מֵחֲמַת שְׁלֹשָׁה יָמִים שֶׁל שְׁמִינִי:
<b>אֵין קִשּׁוּי יוֹתֵר מִשְּׁתֵּי שַׁבָּתוֹת.</b> שֶׁאִם קָשְׁתָה וְרָאֲתָה שְׁלֹשָׁה יָמִים קֹדֶם שְׁתֵּי שַׁבָּתוֹת וְהָיְתָה מַקְשָׁה וְהוֹלֶכֶת כָּל הַשַּׁבָּתוֹת אַחֲרֵי כֵן, הֲרֵי זוֹ יוֹלֶדֶת בְּזוֹב מֵחֲמַת שְׁלֹשָׁה יָמִים שֶׁהָיוּ קֹדֶם הַשְּׁתֵּי שַׁבָּתוֹת. וַהֲלָכָה כְּרַבִּי יוֹסֵי וְרַבִּי שִׁמְעוֹן:
<h3>משנה ו</h3>
<b>הַמַּקְשָׁה בְתוֹךְ שְׁמוֹנִים שֶׁל נְקֵבָה.</b> כְּגוֹן שֶׁשִּׁמְּשָׁה לְאַחַר אַרְבָּעָה עָשָׂר שֶׁל יְמֵי לֵידָה וְנִתְעַבְּרָה וְהִפִּילָה בְּתוֹךְ שְׁמוֹנִים:
<b>כָּל דָּמִים שֶׁהִיא רוֹאָה טְהוֹרִים.</b> דְּכָל תּוֹךְ מְלֹאת הָוֵי דָּם טָהוֹר:
<b>וְרַבִּי אֱלִיעֶזֶר מְטַמֵּא.</b> נִדָּה, דְּכֵיוָן דִּבְקֹשִׁי בָּא לָאו דַּם טֹהַר הוּא אֶלָּא מֵחֲמַת וָלָד שֶׁבְּמֵעֶיהָ, וּמִזִּיבָה הוּא דְּטַהֲרֵיהּ רַחֲמָנָא לַקִּשּׁוּי, וְלֹא מִנִּדָּה:
<b>שֶׁהֶחְמִיר בְּדַם הַשֹּׁפִי.</b> כְּגוֹן שְׁאָר יוֹלֶדֶת שֶׁרוֹאָה שְׁלֹשָׁה בְּשֹׁפִי וְיָלְדָה, הֲרֵי זוֹ יוֹלֶדֶת בְּזוֹב:
<b>הֵקֵל בְּדַם הַקֹּשִׁי.</b> לְטַהֲרָהּ מִזִּיבָה:
<b>מְקוֹם שֶׁהֵקֵל בְּדַם הַשֹּׁפִי.</b> לְטַהֲרָהּ מִכָּל טֻמְאָה, כְּגוֹן תּוֹךְ מְלֹאת:
<b>אֵינוֹ דִּין שֶׁנָּקֵל בְּדַם הַקֹּשִׁי.</b> לְטַהֲרוֹ מִכָּל טֻמְאוֹת וַאֲפִלּוּ מִנִּדָּה:
<b>דַּיּוֹ לַבָּא מִן הַדִּין.</b> כְּגוֹן קֹשִׁי שֶׁל תּוֹךְ מְלֹאת שֶׁאַתֶּם לְמֵדִים מִקֹּשִׁי שֶׁל עָלְמָא, דַּיּוֹ לִהְיוֹת כַּנִּדּוֹן כְּקֹשִׁי דְּעָלְמָא, מַה קֹּשִׁי דְּעָלְמָא טָמֵא בְּנִדָּה, אַף קֹשִׁי דְּתוֹךְ מְלֹאת טָמֵא בְּנִדָּה:
<h3>משנה ז</h3>
<b>כָּל אַחַד עָשָׂר יוֹם.</b> שֶׁאַחַר שִׁבְעַת יְמֵי נִדָּה:
<b>בְּחֶזְקַת טָהֳרָה.</b> וְאֵינָהּ צְרִיכָה לִבְדֹּק עַצְמָהּ<i data-commentator="IkkarTosfotYomTov" data-label="כא"></i>. דַּהֲלָכָה לְמֹשֶׁה מִסִּינַי שֶׁאֵין בֵּין נִדָּה לְנִדָּה פָּחוֹת מֵאַחַד עָשָׂר יוֹם:
<b>יָשְׁבָה לָהּ וְלֹא בָדְקָה.</b> מַתְנִיתִין חַסּוֹרֵי מִחַסְּרָא וְהָכִי קָתָנֵי, בִּימֵי נִדָּתָהּ בַּעְיָא בְּדִיקָה. יָשְׁבָה וְלֹא בָּדְקָה, שָׁגְגָה, נֶאֶנְסָה, הֵזִידָה וְלֹא בָּדְקָה, טְהוֹרָה:
<b>הִגִּיעַ שְׁעַת וִסְתָּהּ וְלֹא בָדְקָה.</b> אַף עַל פִּי שֶׁבָּדְקָה אַחַר כָּךְ וּמָצְאָה טְהוֹרָה, הוֹאִיל וְלֹא בָּדְקָה בִּשְׁעַת וֶסְתָּהּ, טְמֵאָה<i data-commentator="IkkarTosfotYomTov" data-label="כב"></i>, דְּאֹרַח בִּזְמַנּוֹ בָּא:
<b>בְּמַחֲבֵא.</b> מֵחֲמַת לִסְטִים אוֹ חַיִל שֶׁבָּא לָעִיר. וְאֵין הֲלָכָה כְּרַבִּי מֵאִיר:
<b>אֲבָל יְמֵי הַזָּב וְהַזָּבָה.</b> שִׁבְעַת יָמִים נְקִיִּים שֶׁצְּרִיכִים לִסְפֹּר:
<b>וְשׁוֹמֶרֶת יוֹם.</b> כְּגוֹן הָרוֹאָה יוֹם אֶחָד אוֹ שְׁנֵי יָמִים בִּימֵי זִיבָתָהּ, אֵינָהּ סוֹפֶרֶת אֶלָּא יוֹם אֶחָד בִּנְקִיּוּת, וְטוֹבֶלֶת לָעֶרֶב<i data-commentator="IkkarTosfotYomTov" data-label="כג"></i> וּטְהוֹרָה לְבַעְלָהּ:
<b>הֲרֵי אֵלּוּ בְּחֶזְקַת טֻמְאָה.</b> כֵּיוָן שֶׁנִּפְתַּח מַעְיָנָהּ וְרָאֲתָה הַיּוֹם, אַף עַל גַּב דְּתוֹךְ אַחַד עָשָׂר הִיא, הַוְיָא לְמָחָר בְּחֶזְקַת טֻמְאָה:
<h2>פרק ה</h2>
<h3>משנה א</h3>
<b>יוֹצֵא דֹפֶן.</b> אִשָּׁה שֶׁפָּתְחוּ [מֵעֶיהָ] עַל יְדֵי סַם וְהוֹצִיאוּ הָעֻבָּר לַחוּץ וְנִתְרַפְּאָה:
<b>אֵין יוֹשְׁבִין עָלָיו יְמֵי טֻמְאָה.</b> שִׁבְעָה לְזָכָר וּשְׁבוּעַיִם לִנְקֵבָה:
<b>וִימֵי טָהֳרָה.</b> וְאֵין לָהּ דַּם טֹהַר:
<b>וְאֵין חַיָּבִין עָלָיו קָרְבָּן.</b> שֶׁל יוֹלֶדֶת. דִּכְתִיב (ויקרא יב) אִשָּׁה כִּי תַזְרִיעַ וְיָלְדָה, עַד שֶׁתֵּלֵד מִמָּקוֹם שֶׁמַּזְרַעַת:
<b>רַבִּי שִׁמְעוֹן אוֹמֵר הֲרֵי זֶה כְיָלוּד.</b> שֶׁנֶּאֱמַר (שם) וְאִם נְקֵבָה תֵלֵד<i data-commentator="IkkarTosfotYomTov" data-label="א"></i>, לְרַבּוֹת יוֹצֵא דֹּפֶן. וְאֵין הֲלָכָה כְּרַבִּי שִׁמְעוֹן:
<b>כָּל הַנָּשִׁים מִטַּמְּאוֹת.</b> בְּנִדָּה<i data-commentator="IkkarTosfotYomTov" data-label="ב"></i> מִשֶּׁיָּצָא הַדָּם מִן הַמָּקוֹר וְהִגִּיעַ לַבַּיִת הַחִיצוֹן, וְאַף עַל גַּב דְּהֶעֱמִידוּהוּ כָּתְלֵי בֵּית הָרֶחֶם וְלֹא פֵּרַשׁ לַחוּץ. דִּכְתִיב [שָׁם טו] דָּם יִהְיֶה זֹבָהּ בִּבְשָׂרָהּ, מְלַמֵּד שֶׁמְּטַמְּאָה אַף עַל פִּי שֶׁעֲדַיִן הוּא בִּבְשָׂרָהּ. וּבַיִת הַחִיצוֹן מִקְרֵי מָקוֹם שֶׁהָאֵבָר דָּשׁ בּוֹ בִּשְׁעַת בִּיאָה:
<b>אֵינָן מִטַּמְּאִין עַד שֶׁתֵּצֵא טֻמְאָתָן לַחוּץ.</b> דִּכְתִיב בַּזָּב (שם) אִישׁ כִּי יִהְיֶה זָב מִבְּשָׂרוֹ, עַד שֶׁתֵּצֵא זוֹבוֹ מִבְּשָׂרוֹ. וּבְבַעַל קֶרִי כְּתִיב (שם כב) אֲשֶׁר תֵּצֵא מִמֶּנּוּ שִׁכְבַת זָרַע:
<h3>משנה ב</h3>
<b>שֶׁנִּזְדַּעְזְעוּ אֵבָרָיו.</b> שֶׁנֶּעֶקְרָה שִׁכְבַת זֶרַע מִגּוּפוֹ:
<b>אוֹחֵז בָּאַמָּה.</b> וְאַף עַל גַּב דְּכָל הָאוֹחֵז בָּאַמָּה וּמַשְׁתִּין כְּאִלּוּ מֵבִיא מַבּוּל לָעוֹלָם, הָכָא כֵּיוָן דְּנֶעֶקְרָה שִׁכְבַת זֶרַע שׁוּב אֵינוֹ חוֹזֵר וּמִתְחַמֵּם לַעֲקֹר עוֹד מִיָּד בְּאוֹתָהּ שָׁעָה:
<b>וּמְטַמְּאִין.</b> זוֹב וְשִׁכְבַת זֶרַע:
<b>בְּכָל שֶׁהֵן.</b> לָאָדָם הַיּוֹצֵא מִמֶּנּוּ. אֲבָל הַנּוֹגֵעַ, אֵינוֹ טָמֵא עַד שֶׁיִּגַּע בְּכָעֲדָשָׁה:
<h3>משנה ג</h3>
<b>מִטַּמְּאָה בְנִדָּה.</b> אִם רָאֲתָה דָּם:
<b>בַּת עֲשָׂרָה יָמִים מִטַּמְּאָה בְזִיבָה.</b> אִם רָאֲתָה שְׁלֹשָׁה יָמִים רְצוּפִים לְאַחַר שִׁבְעָה. דְּכָל דָּם שֶׁרוֹאָה בְּתוֹךְ שִׁבְעָה דַּם נִדָּה הוּא, הִלְכָּךְ אִי אֶפְשָׁר לָהּ לִטָּמֵא בַּזִּיבָה דְּהַיְנוּ לִהְיוֹת זָבָה גְּדוֹלָה, עַד עֲשָׂרָה יָמִים:
<b>תִּינוֹק בֶּן יוֹם אֶחָד מִטַּמֵּא בְזִיבָה.</b> דִּכְתִיב (שם טו) אִישׁ אִישׁ כִּי יִהְיֶה זָב, לִמֵּד עַל תִּינוֹק בֶּן יוֹמוֹ שֶׁמִּטַּמֵּא בְּזִיבָה:
<b>וּמִטַּמֵּא בִנְגָעִים.</b> דְּגַבֵּי נְגָעִים כְּתִיב (שם יג) אָדָם כִּי יִהְיֶה בְעוֹר בְּשָׂרוֹ, וְתִינוֹק בֶּן יוֹמוֹ אָדָם הוּא, דְּאָדָם כָּל שֶׁהוּא מַשְׁמַע:
<b>וּמִטַּמֵּא בִטְמֵא מֵת.</b> דִּכְתִיב (במדבר יט) וְעַל הַנְּפָשׁוֹת אֲשֶׁר הָיוּ שָׁם, נֶפֶשׁ כָּל שֶׁהוּא<i data-commentator="IkkarTosfotYomTov" data-label="ג"></i>:
<b>וְזוֹקֵק לְיִבּוּם.</b> אִם נוֹלַד יוֹם אֶחָד קֹדֶם מִיתַת אָחִיו. אֲבָל נוֹלַד לְאַחַר מִיתַת אָחִיו, אֵינוֹ זוֹקֵק, דִּכְתִיב (דברים כח) כִּי יֵשְׁבוּ אַחִים יַחְדָּו, שֶׁהָיְתָה לָהֶם יְשִׁיבָה אַחַת בָּעוֹלָם<i data-commentator="IkkarTosfotYomTov" data-label="ד"></i>:
<b>וּפוֹטֵר מִן הַיִּבּוּם.</b> אִם נוֹלַד לְאַחַר מִיתַת אָבִיו וְחָיָה שָׁעָה אַחַת וּמֵת<i data-commentator="IkkarTosfotYomTov" data-label="ה"></i>. אֲבָל כָּל זְמַן שֶׁמְּעֻבֶּרֶת, אֵינוֹ מַתִּירָהּ לִנָּשֵׂא:
<b>וּמַאֲכִיל בַּתְּרוּמָה.</b> בַּת יִשְׂרָאֵל שֶׁנִּסֵּת לְכֹהֵן וּמֵת, וְנוֹלַד בֵּן לְאַחַר מִיתָתוֹ, אוֹכֶלֶת בִּשְׁבִילוֹ בּוֹ בַּיּוֹם שֶׁנּוֹלַד, כְּדִכְתִיב (ויקרא כב) וִילִיד בֵּיתוֹ הֵם יֹאכְלוּ בְלַחְמוֹ, וְדָרְשִׁינַן יַאֲכִילוּ אֶת אִמָּם. אֲבָל הִנִּיחָהּ מְעֻבֶּרֶת, אֵינָהּ אוֹכֶלֶת בִּשְׁבִילוֹ עַד שֶׁיִּוָּלֵד:
<b>וּפוֹסֵל מִן הַתְּרוּמָה.</b> כְּגוֹן כֹּהֵן שֶׁהָיוּ לוֹ שְׁתֵּי נָשִׁים, אַחַת גְּרוּשָׁה שֶׁעָבַר וּנְשָׂאָהּ כְּשֶׁהִיא גְרוּשָׁה, וְאַחַת שֶׁאֵינָהּ גְּרוּשָׁה, וְיֵשׁ לוֹ בָּנִים מִשֶּׁאֵינָהּ גְּרוּשָׁה, וַעֲבָדִים שֶׁנָּפְלוּ לָהֶן בִּירֻשָּׁה אוֹכְלִים בַּתְּרוּמָה בִּשְׁבִילָן, דִּכְתִיב (שם) וְכֹהֵן כִּי יִקְנֶה נֶפֶשׁ קִנְיַן כַּסְפּוֹ, וְיֵשׁ לוֹ בֶּן יוֹם אֶחָד מִן הַגְּרוּשָׁה וְהוּא חָלָל, וְיֵשׁ לוֹ חֵלֶק בָּעֲבָדִים, וּפוֹסֵל אֶת כֻּלָּן מִן הַתְּרוּמָה<i data-commentator="IkkarTosfotYomTov" data-label="ו"></i>, דְּאֵין בְּרֵרָה לָדַעַת מִי מֵהֶן מַגִּיעַ לְחֶלְקוֹ. וְדַוְקָא בֶּן יוֹם אֶחָד דְּרָאוּי לִירֻשָּׁה. אֲבָל כָּל זְמַן שֶׁלֹּא נוֹלַד, אוֹכְלִים כֻּלָּן, דְּאֵין זְכִיָּה לְעֻבָּר<i data-commentator="IkkarTosfotYomTov" data-label="ז"></i>:
<b>וְנוֹחֵל וּמַנְחִיל.</b> נוֹחֵל אֶת הָאֵם. אִם מֵתָה אִמּוֹ בַּיּוֹם שֶׁנּוֹלַד, הֲרֵי הוּא נוֹחֲלָהּ. וּכְשֶׁמֵּת הוּא, בָּאִין אֶחָיו מֵאָבִיו וְיוֹרְשִׁים הֵימֶנּוּ נִכְסֵי אִמּוֹ. אֲבָל עֻבָּר שֶׁבְּמֵעֶיהָ, אִם מֵתָה מְעֻבֶּרֶת אֵינוֹ נוֹחֵל אֶת אִמּוֹ לְהַנְחִיל לְאֶחָיו מֵאָבִיו, שֶׁהֲרֵי מֵת הוּא קֹדֶם אִמּוֹ, וְאֵין הַבֵּן יוֹרֵשׁ אֶת אִמּוֹ בַּקֶּבֶר לְהַנְחִיל לְאֶחָיו מֵאָבִיו:
<b>וְהַהוֹרְגוֹ חַיָּב.</b> דִּכְתִיב (ויקרא כד) וְאִישׁ כִּי יַכֶּה כָּל נֶפֶשׁ, מִכָּל מָקוֹם:
<b>כְּחָתָן שָׁלֵם.</b> שֶׁחַיָּבִים לְהִתְאַבֵּל עָלָיו. וְהָנֵי מִלֵּי, דְּקִים לְהוּ בְּגַוֵּיהּ שֶׁכָּלוּ לוֹ חֳדָשָׁיו, אֲבָל לֹא קִים לְהוּ שֶׁכָּלוּ לוֹ חֳדָשָׁיו, אֵין חַיָּבִין לְהִתְאַבֵּל עָלָיו<i data-commentator="IkkarTosfotYomTov" data-label="י"></i> עַד שֶׁיִּהְיֶה בֶּן שְׁלֹשִׁים וְאֶחָד יוֹם:
<h3>משנה ד</h3>
<b>מִתְקַדֶּשֶׁת בְּבִיאָה.</b> אִם מְסָרָהּ אָבִיהָ לְכָךְ:
<b>וְאִם בָּא עָלֶיהָ יָבָם קְנָאָהּ.</b> לִהְיוֹת אִשְׁתּוֹ לְכָל דָּבָר, וְיוֹרְשָׁהּ וּמִטַּמֵּא לָהּ וְזָכָה בְּנִכְסֵי אָחִיו:
<b>וְחַיָּבִין עָלֶיהָ מִשּׁוּם אֵשֶׁת אִישׁ.</b> אִם קִבֵּל בָּהּ אָבִיהָ קִדּוּשִׁין מֵאֶחָד, וּבָא עָלֶיהָ אַחֵר, נֶהֱרָג עָלֶיהָ<i data-commentator="IkkarTosfotYomTov" data-label="יא"></i>, דְּבִיאָתָהּ בִּיאָה:
<b>וּמְטַמְּאָה אֶת בּוֹעֲלָהּ.</b> אִם הִיא נִדָּה. אֲבָל פָּחוֹת מִכָּן, אַף עַל פִּי שֶׁהִיא מְטַמְּאָה בְּמַגָּע, אֵינָהּ מְטַמְּאָה אֶת בּוֹעֲלָהּ מִשּׁוּם בּוֹעֵל נִדָּה לְטֻמְאַת שִׁבְעָה, אֶלָּא מִשּׁוּם נוֹגֵעַ וּלְטֻמְאַת עֶרֶב:
<b>תַּחְתּוֹן.</b> שֶׁל בּוֹעֵל נִדָּה:
<b>כְּעֶלְיוֹנוֹ.</b> שֶׁל זָב, שֶׁמְּטַמֵּא אֳכָלִין וּמַשְׁקִין וְלֹא אָדָם וְכֵלִים:
<b>מִן הַפְּסוּלִין.</b> כְּגוֹן נָכְרִי, וְעֶבֶד, וְנָתִין, מַמְזֵר, אוֹ חָלָל:
<b>פְּסָלָהּ.</b> מִתְּרוּמַת אָבִיהָ<i data-commentator="IkkarTosfotYomTov" data-label="יב"></i>, אִם הִיא בַּת כֹּהֵן:
<b>מִכָּל הָעֲרָיוֹת.</b> כְּגוֹן אָבִיהָ אוֹ חָמִיהָ<i data-commentator="IkkarTosfotYomTov" data-label="יג"></i>:
<b>וְהִיא פְטוּרָה.</b> מִפְּנֵי שֶׁהִיא קְטַנָּה וְאֵינָהּ בַּת עֳנָשִׁים:
<b>כְּנוֹתֵן אֶצְבַּע בָּעָיִן.</b> שֶׁדּוֹמֵעַ וְחוֹזֵר לִכְמוֹת שֶׁהָיָה, אַף כָּאן חוֹזֶרֶת בְּתוּלָה כְּמוֹ שֶׁהָיְתָה<i data-commentator="IkkarTosfotYomTov" data-label="יד"></i>:
<h3>משנה ה</h3>
<b>שֶׁבָּא עַל יְבִמְתּוֹ קְנָאָהּ.</b> וְזָכָה בְּנִכְסֵי אָחִיו<i data-commentator="IkkarTosfotYomTov" data-label="טז"></i>. וְאַף עַל פִּי שֶׁאֵין קִנְיָן לְקָטָן, שָׁאנֵי הָכָא דְּמִן שְׁמַיָּא אַקְנוֹיַהּ נִיהָלֵיהּ:
<b>וְאֵינוֹ נוֹתֵן גֵּט עַד שֶׁיַּגְדִּיל.</b> אִם בָּא לְגָרְשָׁהּ. דְּקִדּוּשֵׁי אָחִיו קִדּוּשִׁין גְּמוּרִים, וְגֵרוּשִׁין שֶׁל זֶה אֵינָן גֵּרוּשִׁין גְּמוּרִין. וְדַוְקָא כְּשֶׁבָּא עָלֶיהָ לְאַחַר שֶׁהִגְדִּיל, דַּי לָהּ בְּגֵט. אֲבָל אִם לֹא בָּא עָלֶיהָ לְאַחַר שֶׁהִגְדִּיל, צְרִיכָה גֵּט וַחֲלִיצָה:
<b>וּמִטַּמֵּא בְנִדָּה.</b> אִם בָּא עָלֶיהָ בְּנִדָּתָהּ. דְּבִיאָתוֹ בִּיאָה לְכָל דָּבָר:
<b>וּפוֹסֵל.</b> כְּגוֹן נָכְרִי וְעֶבֶד אוֹ חָלָל<i data-commentator="IkkarTosfotYomTov" data-label="יז"></i> בֶּן תֵּשַׁע שָׁנִים שֶׁבָּא עַל הַכֹּהֶנֶת, פְּסָלָהּ מִתְּרוּמַת אָבִיהָ:
<b>וְאֵינוֹ מַאֲכִיל.</b> אִם הוּא כֹּהֵן וְנָשָׂא יִשְׂרְאֵלִית, אֵינוֹ מַאֲכִילָהּ בַּתְּרוּמָה, לְפִי שֶׁאֵין קִנְיָנוֹ קִנְיָן גָּמוּר. וַאֲפִלּוּ הוּא יָבָם דְּקַנְיַהּ בְּהַךְ בִּיאָה כְּדַאֲמַרַן, אֲפִלּוּ הָכִי אֵינוֹ מַאֲכִילָהּ בַּתְּרוּמָה:
<b>וּפוֹסֵל אֶת הַבְּהֵמָה.</b> אִם רְבָעָהּ עַל פִּי עֵד אֶחָד<i data-commentator="IkkarTosfotYomTov" data-label="יח"></i>:
<b>וְנִסְקֶלֶת עַל יָדוֹ.</b> אִם יֵשׁ שְׁנֵי עֵדִים:
<h3>משנה ו</h3>
<b>נְדָרֶיהָ נִבְדָּקִים.</b> אִם יָדְעָה לְשֵׁם מִי נָדְרָה, לְשֵׁם מִי הִקְדִּישָׁה, נָדְרָה נֶדֶר:
<b>נְדָרֶיהָ קַיָּמִין.</b> וְהוּא שֶׁהֵבִיאָה שְׁתֵּי שְׂעָרוֹת. וְכֵן בֶּן שְׁלֹשׁ עֶשְׂרֵה שָׁנָה וְיוֹם אֶחָד נְדָרָיו קַיָּמִים, דַּוְקָא כְּשֶׁהֵבִיא שְׁתֵּי שְׂעָרוֹת:
<b>וּבוֹדְקִין כָּל שְׁתֵּים עֶשְׂרֵה.</b> מַהוּ דְּתֵימָא הוֹאִיל וְאָמַר מַר שְׁלֹשִׁים יוֹם בַּשָּׁנָה חֲשׁוּבִים שָׁנָה, הֵיכָא דִּבְדָקְנוּהָ שְׁלֹשִׁים יוֹם קַמָּאֵי דִּשְׁתֵּים עֶשְׂרֵה וְלֹא יָדְעָה לְפָרֵשׁ לְשֵׁם מִי נָדְרָה, תּוּ לֹא נִבְדֹּק, וּלְחַזְקָהּ כִּקְטַנָּה, קָמַשְׁמַע לָן:
<b>קֹדֶם לַזְּמַן הַזֶּה.</b> קֹדֶם רֹאשׁ הַשָּׁנָה<i data-commentator="IkkarTosfotYomTov" data-label="כא"></i> שֶׁל שְׁתֵּים עֶשְׂרֵה לְתִינוֹקֶת וְשֶׁל שְׁלֹשׁ עֶשְׂרֵה לְתִינוֹק:
<b>אֵין נִדְרֵיהֶן נֶדֶר.</b> דִּקְטַנִּים הֵן:
<h3>משנה ז</h3>
<b>פַּגָּהּ.</b> סְמָדַר. כְּמוֹ הַתְּאֵנָה חָנְטָה פַגֶּיהָ (שיר השירים ב). כָּךְ הַתִּינוֹקֶת שֶׁאֵין לָהּ סִימָן לֹא בַּדַּדִּין וְלֹא בַּשְּׂעָרוֹת:
<b>בֹּחַל.</b> הַפְּרִי הַקָּרוֹב לְהִתְבַּשֵּׁל. וּלְשׁוֹן חֲכָמִים הוּא, הַתְּאֵנִים מִשֶּׁיַּבְחִילוּ חַיָּבִים בְּמַעֲשֵׂר. כָּךְ כְּשֶׁיֵּשׁ לָהּ סִימַן דַּדִּין קְצָת, בְּיָדוּעַ שֶׁהֵבִיאָה שְׁתֵּי שְׂעָרוֹת וְנַעֲרָה הִיא:
<b>צֶמֶל.</b> לְשׁוֹן נוֹטָרִיקוֹן יָצְתָה מְלֵאָה. שֶׁיֶּשׁ לָהּ סִימָן מֻבְהָק בְּדַדֶּיהָ וְהִיא בּוֹגֶרֶת:
<b>בָּזוֹ וּבָזוֹ.</b> אֲפִלּוּ כְּשֶׁהִיא נַעֲרָה, אָבִיהָ זַכַּאי בַּכֹּל. דִּכְתִיב (במדבר ל) בִּנְעֻרֶיהָ בֵּית אָבִיהָ, כָּל שְׁבַח נְעוּרֶיהָ לְאָבִיהָ:
<h3>משנה ח</h3>
<b>אֵיזוֹ הִיא סִימָנֶיהָ.</b> אַצֶּמֶל קָאֵי:
<b>קֶמֶט.</b> שֶׁגָּדְלוּ דַּדֶּיהָ עַד שֶׁכְּפוּלִים מְעַט עַל הֶחָזֶה וְיֵרָאֶה כְּקֶמֶט:
<b>מִשֶּׁיַּטּוּ הַדַּדִּין.</b> גְּדוֹלִים יוֹתֵר מִקֶּמֶט:
<b>הַפִּטֹּמֶת.</b> רֹאשׁ הַדַּד. כְּמוֹ נִטְּלָה פִּטְמָתוֹ [סֻכָּה פ"ג מ"ו]:
<b>עַל הָעֹקֶץ.</b> חֻדּוֹ שֶׁל דַּד שֶׁתִּינוֹק יוֹנֵק. וּפִטֹּמֶת הַיְנוּ סְבִיבוֹת הָעֹקֶץ. וְכָל הַסִּימָנִים הַלָּלוּ כְּשֶׁנִּרְאוּ בְּאִשָּׁה הֲרֵי הִיא בּוֹגֶרֶת, לְמַר כִּדְאִית לֵיהּ וּלְמַר כִּדְאִית לֵיהּ, וְשׁוּב אֵין לְאָבִיהָ רְשׁוּת בָּהּ. וַהֲלָכָה כְּדִבְרֵי כֻּלָּם לְהַחְמִיר. הִלְכָּךְ אִם נִרְאָה בָּהּ אֶחָד מִן הַסִּימָנִים הַלָּלוּ, דָּיְנִינַן בָּהּ דִּין בּוֹגֶרֶת לְחֻמְרָא. אֲבָל לֹא לְקֻלָּא<i data-commentator="IkkarTosfotYomTov" data-label="כג"></i>, שֶׁאִם קִדְּשָׁה אֶת עַצְמָהּ, צְרִיכָה גֵּט שֶׁמָּא בּוֹגֶרֶת הִיא. וְאִם אָבִיהָ קִדְּשָׁהּ, צְרִיכָה נַמִּי גֵּט, דְּשֶׁמָּא עֲדַיִן נַעֲרָה הִיא, עַד שֶׁיִּהְיוּ בָּהּ כָּל הַסִּימָנִים הַלָּלוּ כֻּלָּם, וְאָז תֵּחָשֵׁב בּוֹגֶרֶת בֵּין לְקֻלָּא בֵּין לְחֻמְרָא:
<h3>משנה ט</h3>
<b>וְהִיא אַיְלוֹנִית.</b> כְּלוֹמַר וְצָרִיךְ שֶׁיֵּרָאוּ בָּהּ נַמִּי סִימָנֵי אַיְלוֹנִית. שֶׁאִם לֹא נִרְאוּ בָּהּ סִימָנֵי אַיְלוֹנִית, אַף עַל פִּי שֶׁהִיא בַּת עֶשְׂרִים וְלֹא הֵבִיאָה שְׁתֵּי שְׂעָרוֹת, עֲדַיִן קְטַנָּה הִיא, עַד שֶׁתִּהְיֶה בַּת שְׁלֹשִׁים וְחָמֵשׁ שָׁנָה וְיוֹם אֶחָד. וְאִם לֹא הֵבִיאָה שְׁתֵּי שְׂעָרוֹת אָז, אַף עַל פִּי שֶׁלֹּא נִרְאוּ בָּהּ סִימָנֵי אַיְלוֹנִית, הֲרֵי זוֹ אַיְלוֹנִית. וְסִימָנֵי אַיְלוֹנִית פֵּרַשְׁנוּ [רֵישׁ] פֶּרֶק קַמָּא דִּיבָמוֹת:
<b>לֹא חוֹלֶצֶת וְלֹא מִתְיַבֶּמֶת.</b> וּמֻתֶּרֶת לִנָּשֵׂא לַשּׁוּק. דְּרַחֲמָנָא פַּטְרַהּ, דִּכְתִיב (דברים כה) וְהָיָה הַבְּכוֹר אֲשֶׁר תֵּלֵד, פְּרָט לְאַיְלוֹנִית, שֶׁאֵינָהּ יוֹלֶדֶת:
<b>וְהוּא סָרִיס.</b> כְּלוֹמַר שֶׁנִּרְאוּ בּוֹ סִימָנֵי סָרִיס. דְּאִי לֹא נִרְאוּ בּוֹ סִימָנֵי סָרִיס, עֲדַיִן הוּא קָטָן עַד שֶׁיִּהְיֶה בֶּן שְׁלֹשִׁים וְחָמֵשׁ שָׁנָה וְיוֹם אֶחָד, דְּאָז אֲפִלּוּ לֹא נִרְאוּ בּוֹ סִימָנֵי סָרִיס, בְּיָדוּעַ שֶׁהוּא סָרִיס, כֵּיוָן שֶׁלֹּא הֵבִיא שְׁתֵּי שְׂעָרוֹת. וְסָרִיס לָאו בַּר חֲלִיצָה [וְיִבּוּם] הוּא, דִּכְתִיב (שם) לְהָקִים לְאָחִיו שֵׁם בְּיִשְׂרָאֵל, וְהַאי לָאו בַּר הָכִי הוּא:
<b>רַבִּי אֱלִיעֶזֶר אוֹמֵר הַזָּכָר כְּדִבְרֵי בֵית הִלֵּל.</b> בֶּן עֶשְׂרִים, אִם נִרְאוּ בּוֹ סִימָנֵי סָרִיס, הֲרֵי זֶה סָרִיס:
<b>וְהַנְּקֵבָה.</b> בַּת שְׁמֹנֶה עֶשְׂרֵה, אִם נִרְאוּ בָּהּ סִימָנֵי אַיְלוֹנִית, הֲרֵי זוֹ אַיְלוֹנִית כְּדִבְרֵי בֵּית שַׁמַּאי. וְאֵין הֲלָכָה כְּרַבִּי אֱלִיעֶזֶר:
<h2>פרק ו</h2>
<h3>משנה א</h3>
<b>בָּא סִימָן הַתַּחְתּוֹן.</b> שְׁתֵּי שְׂעָרוֹת שֶׁהוּא סִימָן נַעֲרוּת:
<b>עַד שֶׁלֹּא בָא הָעֶלְיוֹן.</b> סִימָן שֶׁל דַּדִּין, וְהוּא בֹּחַל:
<b>אוֹ חוֹלֶצֶת אוֹ מִתְיַבֶּמֶת.</b> מִשּׁוּם דִּגְדוֹלָה הִיא. שֶׁהַשְּׂעָרוֹת סִימָן מֻבְהָק, וַעֲלַיְהוּ סָמְכִינַן:
<b>אַף עַל פִּי שֶׁאִי אֶפְשָׁר.</b> לְרַבָּנָן לָבֹא סִימָן הָעֶלְיוֹן בְּלֹא הַתַּחְתּוֹן. וּמִכִּי אֲתָא סִימָן הָעֶלְיוֹן, אַף עַל גַּב דְּבָדְקוּ וְלֹא אַשְׁכְּחוּ תַּחְתּוֹן, מֵימַר אָמְרִינַן סִימָן הַתַּחְתּוֹן וַדַּאי אֲתָא אֶלָּא שֶׁנָּשַׁר, מִכָּל מָקוֹם לְרַבִּי מֵאִיר לֹא חוֹלֶצֶת וְלֹא מִתְיַבֶּמֶת. דְּרַבִּי מֵאִיר סְבִירָא לֵיהּ אֶפְשָׁר לָבֹא סִימָן עֶלְיוֹן בְּלֹא תַּחְתּוֹן, וַאֲנַן אַתַּחְתּוֹן סָמְכִינַן<i data-commentator="IkkarTosfotYomTov" data-label="א"></i>, הִלְכָּךְ עֲדַיִן קְטַנָּה הִיא וְלֹא חוֹלֶצֶת וְלֹא מִתְיַבֶּמֶת. וְרַבִּי מֵאִיר לְטַעֲמֵיהּ דְּאָמַר קָטָן וּקְטַנָּה לֹא חוֹלְצִין וְלֹא מִתְיַבְּמִין. קָטָן, שֶׁמָּא יִמָּצֵא סָרִיס. וּקְטַנָּה, שֶׁמָּא תִּמָּצֵא אַיְלוֹנִית:
<b>אוֹ חוֹלֶצֶת אוֹ מִתְיַבֶּמֶת.</b> וַאֲפִלּוּ הִיא קְטַנָּה מִתְיַבֶּמֶת לְרַבָּנָן, דְּלֹא חָיְשֵׁי לְמִעוּטָא שֶׁמָּא תִּמָּצֵא אַיְלוֹנִית, דְּרֹב נָשִׁים אֵינָן אַיְלוֹנִיּוֹת. מִיהוּ לַחֲלִיצָה בָּעִינַן שֶׁתְּהֵא גְּדוֹלָה אֲפִלּוּ לְרַבָּנָן, דְּאִישׁ כְּתִיב בַּפָּרָשָׁה [דְּבָרִים כה], וּמַקְּשִׁינַן אִשָּׁה לְאִישׁ. וַהֲלָכָה כַּחֲכָמִים:
<b>מִפְּנֵי שֶׁאָמְרוּ אֶפְשָׁר לַתַּחְתּוֹן לָבֹא וְכוּ'.</b> אַף עַל גַּב דְּתָנָא לֵיהּ בְּרֵישָׁא הָדַר תַּנְיָא זִמְנָא אַחֲרִיתִי, מִשּׁוּם דְּבָעֵי לְמִסְמַךְ לֵיהּ כַּיּוֹצֵא בּוֹ וְכוּ'‏ דְּדָמֵי לֵיהּ:
<h3>משנה ב</h3>
<b>כָּל כְּלִי חֶרֶס שֶׁהוּא מַכְנִיס.</b> מַשְׁקֶה. כְּשֶׁמַּנִּיחוֹ עַל הַמַּיִם, יֵשׁ בּוֹ נֶקֶב גָּדוֹל שֶׁהַמַּיִם נִכְנָסִים לְתוֹכוֹ, כָּל שֶׁכֵּן שֶׁאִם נוֹתֵן הַמַּיִם לְתוֹכוֹ יוֹצֵא הַמַּשְׁקֶה לַחוּץ. אֲבָל יֵשׁ נֶקֶב קָטָן שֶׁמּוֹצִיא וְאֵינוֹ מַכְנִיס. וְנַפְקָא מִנַּהּ לְהָא דְּקַיְמָא לָן דִּכְלִי חֶרֶס שָׁלֵם שֶׁנִּקַּב, אֵינוֹ פָּסוּל לְקַדֵּשׁ בּוֹ מֵי חַטָּאת, דְּהַיְנוּ לָתֵת בְּתוֹכוֹ מַיִם שֶׁל אֵפֶר פָּרָה<i data-commentator="IkkarTosfotYomTov" data-label="ב"></i>, עַד שֶׁיִּנָּקֵב נֶקֶב גָּדוֹל בְּכוֹנֵס מַשְׁקֶה. אֲבָל נִקַּב נֶקֶב קָטָן כְּמוֹצִיא מַשְׁקֶה, לֹא נָפֵיק מִתּוֹרַת כְּלִי וְלֹא מִפְּסִיל בְּהָכִי. וּלְעוֹלָם אֵין נֶקֶב קָטָן בְּמוֹצִיא מַשְׁקֶה מוֹצִיא מִתּוֹרַת כְּלִי אֶלָּא הַגִּסְטְרָא בִּלְבַד, דְּהַיְנוּ שֶׁבֶר כְּלִי שֶׁיִּחֲדוֹ לְמַלְּאוֹת בּוֹ מַיִם וּלְהִשְׁתַּמֵּשׁ בּוֹ, אִם נִקַּב בְּמוֹצִיא מַשְׁקֶה, בָּטַל מִתּוֹרַת כְּלִי, שֶׁאֵין אוֹמְרִים הָבֵא גִסְטְרָא אַחֶרֶת וְנָשִׂים תַּחַת גִּסְטְרָא זוֹ לְקַבֵּל הַמַּשְׁקֶה הַיּוֹצֵא. אֲבָל כְּלִי שָׁלֵם שֶׁנִּקַּב בְּמוֹצִיא מַשְׁקֶה, לֹא בָּטַל מִכְּלוּם, לְפִי שֶׁאָדָם חָס עָלָיו וְאֵינוֹ שׁוֹבְרוֹ, וּמִשְׁתַּמֵּשׁ בּוֹ, וּמֵבִיא שֶׁבֶר כְּלִי וּמַנִּיחַ תַּחְתָּיו לְקַבֵּל הַמַּשְׁקֶה הַיּוֹצֵא מִמֶּנּוּ. וּמֵעַתָּה הָכִי פֵּרוּשָׁא דְּמַתְנִיתִין, כָּל כְּלִי חֶרֶס הַפָּסוּל לְמֵי חַטָּאת פָּסוּל לְגִסְטְרָא, וְיֵשׁ פָּסוּל לְגִסְטְרָא וְכָשֵׁר לְמֵי חַטָּאת:
<b>כָּל אֵבָר שֶׁיֶּשׁ בּוֹ צִפֹּרֶן.</b> כְּגוֹן אֶצְבַּע יְתֵרָה שֶׁבְּאֶצְבְּעוֹת הַיָּד, אִם יֵשׁ בָּהּ צִפֹּרֶן, חֲשׁוּבָה אֵבָר, וּמְטַמֵּא בְּמַגָּע וּבְמַשָּׂא וּבְאֹהֶל, כְּאֵבָר שֶׁיֵּשׁ בּוֹ עֶצֶם שֶׁמְּטַמֵּא בְּאֹהֶל וַאֲפִלּוּ אִי לֵיכָּא כַּזַּיִת בָּשָׂר, דְּקַיְמָא לָן הָאֵבָרִים אֵין לָהֶם שִׁעוּר:
<b>וְיֵשׁ שֶׁיֶּשׁ בּוֹ עֶצֶם.</b> וְלֹא חֲשׁוּבָה אֵבָר אִם יוֹתֶרֶת הִיא, כֵּיוָן שֶׁאֵין בּוֹ צִפֹּרֶן, וּמְטַמְּאָה בְּמַגָּע וּבְמַשָּׂא, וְאֵינָהּ מְטַמְּאָה בְּאֹהֶל כָּל זְמַן שֶׁאֵין בָּהּ כַּזַּיִת בָּשָׂר. וְאִי לָאו יוֹתֵרֶת הִיא, וַדַּאי מְטַמְּאָה בְּאֹהֶל מִשּׁוּם אֵבָר, אַף עַל גַּב דְּאֵין בָּהּ צִפֹּרֶן וְאַף עַל גַּב דְּלֵיכָּא כַּזַּיִת בָּשָׂר:
<h3>משנה ג</h3>
<b>כֹּל הַמִּטַּמֵּא בְּמִדְרָס.</b> הַזָּב, כָּל כְּלִי הָרָאוּי לִהְיוֹת אַב הַטֻּמְאָה<i data-commentator="IkkarTosfotYomTov" data-label="ג"></i> בְּמִדְרַס הַזָּב, כְּגוֹן כְּלִי הַמְיֻחָד לְמִשְׁכָּב וּמוֹשָׁב, רָאוּי לִהְיוֹת אַב הַטֻּמְאָה אִם נָגַע בְּמֵת אוֹ נִטְמָא בְּאֹהֶל הַמֵּת. וְיֵשׁ שֶׁהוּא כְּלִי גָּמוּר לְקַבֵּל כָּל טֻמְאוֹת וְנַעֲשֶׂה אַב הַטֻּמְאָה עַל יְדֵי מֵת, וְאֵינוֹ נַעֲשֶׂה אַב הַטֻּמְאָה עַל יְדֵי הַזָּב בְּמִדְרָס, כְּגוֹן אִם כָּפָה הַזָּב סְאָה וְיָשַׁב עָלֶיהָ, אוֹ תַּרְקַב וְיָשַׁב עָלֶיהָ, אֵין אוֹתוֹ כְּלִי טָמֵא מִדְרָס לִהְיוֹת נַעֲשֶׂה אַב הַטֻּמְאָה, אֶלָּא רִאשׁוֹן לַטֻּמְאָה בְּמַגָּעוֹ שֶׁל זָב, דִּכְתִיב (ויקרא טו) אֲשֶׁר יֵשֵׁב עָלָיו הַזָּב, מִי שֶׁמְּיֻחָד לִישִׁיבָה, יָצָא זֶה שֶׁאוֹמְרִים לוֹ עֲמֹד וְנַעֲשֶׂה מְלַאכְתֵּנוּ. אֲבָל אִם נָגַע בְּמֵת, נַעֲשֶׂה אַב הַטֻּמְאָה, שֶׁאֵין אוֹמְרִים בִּטְמֵא מֵת<i data-commentator="IkkarTosfotYomTov" data-label="ד"></i> עֲמֹד וְנַעֲשֶׂה מְלַאכְתֵּנוּ<i data-commentator="IkkarTosfotYomTov" data-label="ה"></i>:
<h3>משנה ד</h3>
<b>כֹּל הָרָאוּי לָדוּן דִּינֵי נְפָשׁוֹת.</b> כָּל שֶׁכֵּן שֶׁרָאוּי לָדוּן דִּינֵי מָמוֹנוֹת:
<b>וְיֵשׁ שֶׁרָאוּי לָדוּן דִּינֵי מָמוֹנוֹת.</b> כְּגוֹן מַמְזֵר, דְּכָשֵׁר לְדִינֵי מָמוֹנוֹת, וּפָסוּל לְדִינֵי נְפָשׁוֹת:
<b>וְיֵשׁ שֶׁכָּשֵׁר לְהָעִיד וְאֵינוֹ כָשֵׁר לָדוּן.</b> כְּגוֹן סוּמָא בְּאַחַת מֵעֵינָיו<i data-commentator="IkkarTosfotYomTov" data-label="ז"></i>. וּמַתְנִיתִין רַבִּי מֵאִיר הִיא דְּדָרֵישׁ קְרָא דִּכְתִיב (דברים כא) וְעַל פִּיהֶם יִהְיֶה כָּל רִיב וְכָל נָגַע, מֵקִישׁ רִיב לְנֶגַע. מַה נֶּגַע שֶׁלֹּא בְּסוּמָא דִּכְתִיב (ויקרא יג) לְכָל מַרְאֵה עֵינֵי הַכֹּהֵן, אַף רִיב שֶׁלֹּא בְּסוּמָא. וְאֵין הֲלָכָה כְּהַאי סְתָמָא, דַּחֲכָמִים פְּלִיגֵי עֲלֵיהּ דְּרַבִּי מֵאִיר וְאָמְרֵי דְּכִי הֵיכִי דְּאַשְׁכְּחַן דִּגְמַר דִּין כָּשֵׁר בַּלַּיְלָה אַף עַל פִּי שֶׁאֵין רוֹאִים נְגָעִים בַּלַּיְלָה, הָכִי נַמִּי סוּמָא בְּאַחַת מֵעֵינָיו כָּשֵׁר לָדוּן אַף עַל פִּי שֶׁאֵינוֹ כָּשֵׁר לִרְאוֹת נְגָעִים:
<h3>משנה ה</h3>
<b>כֹּל שֶׁחַיָּב בַּמַּעַשְׂרוֹת מִטַּמֵּא טֻמְאַת אֳכָלִים.</b> דְּאֵין לְךָ דָּבָר חַיָּב בְּמַעֲשֵׂר שֶׁאֵינוֹ אֹכֶל:
<b>וְיֵשׁ שֶׁמִּטַּמֵּא טֻמְאַת אֳכָלִים וְאֵינוֹ חַיָּב בַּמַּעַשְׂרוֹת.</b> כְּגוֹן בָּשָׂר<i data-commentator="IkkarTosfotYomTov" data-label="ח"></i> וְדָגִים וּבֵיצִים, שֶׁאֵינָן גִּדּוּלֵי קַרְקַע<i data-commentator="IkkarTosfotYomTov" data-label="ט"></i>:
<h3>משנה ו</h3>
<b>כֹּל שֶׁחַיָּב בַּפֵּאָה חַיָּב בַּמַּעַשְׂרוֹת.</b> דְּגַבֵּי פֵּאָה תְּנַן, כְּלָל אָמְרוּ בְּפֵאָה, כָּל שֶׁהוּא אֹכֶל וְנִשְׁמָר וְגִדּוּלוֹ מִן הָאָרֶץ וּמַכְנִיסוֹ לְקִיּוּם וּלְקִיטָתוֹ כְּאַחַת, חַיָּב בְּפֵאָה. וְאִלּוּ גַּבֵּי מַעֲשֵׂר תְּנַן, כָּל שֶׁהוּא אֹכֶל וְנִשְׁמָר וְגִדּוּלוֹ מִן הָאָרֶץ חַיָּב בְּמַעֲשֵׂר. וּמַכְנִיסוֹ לְקִיּוּם וּלְקִיטָתוֹ כְּאַחַת לֹא קָתָנֵי. נִמְצָא יָרָק שֶׁאֵין מַכְנִיסוֹ לְקִיּוּם, וּתְאֵנָה וְכַיּוֹצֵא בָּהֶם שֶׁאֵין לְקִיטָתָם כְּאַחַת, חַיָּבִין בַּמַּעַשְׂרוֹת וּפְטוּרִים מִן הַפֵּאָה:
<h3>משנה ז</h3>
<b>כֹּל שֶׁחַיָּב בְּרֵאשִׁית הַגֵּז.</b> רְחֵלִים וְאֵילִים בִּלְבַד:
<b>חַיָּב בַּמַּתָּנוֹת.</b> הַזְּרוֹעַ וְהַלְּחָיַיִם וְהַקֵּבָה:
<b>וְיֵשׁ שֶׁחַיָּב בַּמַּתָּנוֹת.</b> שֶׁחִיּוּב הַמַּתָּנוֹת לְשׁוֹר וְעִזִּים וּכְבָשִׂים:
<h3>משנה ח</h3>
<b>וְיֵשׁ שֶׁיֶּשׁ לוֹ שְׁבִיעִית וְאֵין לוֹ בִעוּר.</b> כְּגוֹן הַדְּבָרִים שֶׁשָּׁרְשָׁם נִשְׁאָר בַּקַּרְקַע בֵּין בִּימוֹת הַחַמָּה בֵּין בִּימוֹת הַגְּשָׁמִים, כְּמוֹ הַלּוּף שׁוֹטֶה וְהַדַּנְדַּנָּה, שֶׁקּוֹרִים בַּעֲרָבִי נַעְנַ"ע, וּבְלַעַ"ז מֵינְטַ"א, דְּכֵיוָן שֶׁאֵין כָּלִין לְעוֹלָם מִן הַשָּׂדֶה, אֵין חַיָּב לְבַעֲרָם מִן הַבַּיִת, דִּכְתִיב (ויקרא כה) וְלִבְהֶמְתְּךָ וְלַחַיָּה אֲשֶׁר בְּאַרְצֶךָ, כָּל זְמַן שֶׁחַיָּה אוֹכֶלֶת בַּשָּׂדֶה, הַאֲכֵל לִבְהֶמְתְּךָ מִן הַבַּיִת, כָּלָה לַחַיָּה מִן הַשָּׂדֶה כַּלֵּה לִבְהֶמְתְּךָ מִן הַבַּיִת, וְכָל הָנָךְ דְּלֹא כָּלוּ לַחַיָּה מִן הַשָּׂדֶה, אֵין צָרִיךְ לְבַעֲרָם מִן הַבַּיִת<i data-commentator="IkkarTosfotYomTov" data-label="י"></i>:
<h3>משנה ט</h3>
<b>קַשְׂקֶשֶׂת.</b> מַלְבּוּשׁ שֶׁל דָּג, הַקָּבוּעַ בּוֹ:
<b>סְנַפִּיר.</b> כְּנָפַיִם שֶׁפּוֹרֵחַ בָּהֶן. וְכָל שֶׁיֵּשׁ לוֹ קַשְׂקֶשֶׂת בְּיָדוּעַ שֶׁיֵּשׁ לוֹ סְנַפִּיר וְאֵין צָרִיךְ לִבְדֹּק אַחֲרָיו עוֹד, שֶׁדָּג טָהוֹר הוּא:
<b>וְיֵשׁ שֶׁיֶּשׁ לוֹ סְנַפִּיר.</b> וְהוּא דָּג טָמֵא, שֶׁאֵין לוֹ קַשְׂקֶשֶׂת:
<b>יֶשׁ לוֹ טְלָפַיִם.</b> פַּרְסוֹתָיו סְדוּקוֹת. שֶׁאֵין קַרְנַיִם אֶלָּא לִבְהֵמָה וּלְחַיָּה טְהוֹרָה:
<b>וְאֵין לוֹ קַרְנָיִם.</b> כְּגוֹן חֲזִיר<i data-commentator="IkkarTosfotYomTov" data-label="יב"></i>, שֶׁפַּרְסוֹתָיו סְדוּקוֹת, וְאֵין לוֹ קַרְנַיִם:
<h3>משנה י</h3>
<b>וְיֵשׁ טָעוּן בְּרָכָה לְפָנָיו וְאֵין טָעוּן בְּרָכָה לְאַחֲרָיו.</b> כְּגוֹן צִיצִית, וּתְפִלִּין, וּמְזוּזָה, שׁוֹפָר, סֻכָּה, וְלוּלָב<i data-commentator="IkkarTosfotYomTov" data-label="יג"></i>, שֶׁמְּבָרְכִין עֲלֵיהֶן עוֹבֵר לַעֲשִׂיָּתָן, וְאֵין טְעוּנִין בְּרָכָה לְאַחֲרֵיהֶן:
<h3>משנה יא</h3>
<b>תִּינוֹקֶת שֶׁהֵבִיאָה שְׁתֵּי שְׂעָרוֹת.</b> לְאַחַר שְׁתֵּים עֶשְׂרֵה שָׁנָה וְיוֹם אֶחָד:
<b>וְחוֹלֶצֶת אוֹ מִתְיַבֶּמֶת.</b> אַף עַל גַּב דְּתָנָא חַיֶּבֶת בְּכָל מִצְוֹת הָאֲמוּרוֹת בַּתּוֹרָה, אִצְטְרִיךְ לְמִתְנֵי חוֹלֶצֶת אוֹ מִתְיַבֶּמֶת, דְּמַהוּ דְּתֵימָא אִישׁ כְּתִיב בַּפָּרָשָׁה (דברים כה), וְאִם לֹא יַחְפֹּץ הָאִישׁ, הִלְכָּךְ קָטָן לֹא חָלֵיץ. אֲבָל אִשָּׁה דְּלֹא כְּתִיב בַּפָּרָשָׁה אֶלָּא יְבִמְתּוֹ, בֵּין גְּדוֹלָה בֵּין קְטַנָּה חוֹלֶצֶת אוֹ מִתְיַבֶּמֶת, קָא מַשְׁמַע לָן דְּאִי אַיְיתִּיאַת שְׁתֵּי שְׂעָרוֹת, אִין. אִי לֹא, לֹא. מַאי טַעֲמָא, דְּמַקְשִׁינַן אִשָּׁה לְאִישׁ:
<b>וְכֵן הַתִּינוֹק שֶׁהֵבִיא שְׁתֵּי שְׂעָרוֹת.</b> לְאַחַר שְׁלֹשׁ עֶשְׂרֵה שָׁנָה וְיוֹם אֶחָד. וְקַמֵּי שְׁתֵּים עֶשְׂרֵה לִנְקֵבָה וּשְׁלֹשׁ עֶשְׂרֵה לְזָכָר, אֵינוֹ סִימָן אֶלָּא שׁוּמָא:
<b>וְרָאוּי לִהְיוֹת בֵּן סוֹרֵר וּמוֹרֶה מִשֶּׁיָּבִיא שְׁתֵּי שְׂעָרוֹת עַד שֶׁיַּקִּיף זָקָן הַתַּחְתּוֹן.</b> אֲבָל קֹדֶם שֶׁיָּבִיא שְׁתֵּי שְׂעָרוֹת לָאו בַּר עוֹנְשִׁים הוּא. וּלְאַחַר שֶׁהִקִּיף זָקָן הַתַּחְתּוֹן, רָאוּי לְהוֹלִיד<i data-commentator="IkkarTosfotYomTov" data-label="יד"></i>, וְרַחֲמָנָא אָמַר בֵּן, וְלֹא הָרָאוּי לִהְיוֹת אָב:
<b>הַתַּחְתּוֹן וְלֹא הָעֶלְיוֹן.</b> כְּלוֹמַר, בְּאֵיזוֹ הַקָּפַת זָקָן אָמְרוּ, בְּתַחְתּוֹן שֶׁל מַטָּה, וְלֹא בָּעֶלְיוֹן:
<b>עַד שֶׁיִּרְבֶּה הַשָּׁחֹר.</b> שֶׁיַּשְׁחִיר אוֹתוֹ מָקוֹם שְׂעָרוֹת הַרְבֵּה<i data-commentator="IkkarTosfotYomTov" data-label="טו"></i>. וּפְסַק הֲלָכָה, שֶׁהַבַּת מְמָאֶנֶת עַד שֶׁתְּהֵא בַּת שְׁתֵּים עֶשְׂרֵה שָׁנָה וְיוֹם אֶחָד. וּלְאַחַר זְמַן זֶה, אִם הֵבִיאָה סִימָנִים, אֵינָהּ יְכוֹלָה לְמָאֵן. וְאִם לֹא הֵבִיאָה סִימָנִים, מְמָאֶנֶת וְהוֹלֶכֶת וַאֲפִלּוּ עַד שֶׁתְּהֵא בַּת עֶשְׂרִים שָׁנָה וְיֵרָאוּ בָּהּ סִימָנֵי אַיְלוֹנִית<i data-commentator="IkkarTosfotYomTov" data-label="טז"></i>. וְהָנֵי מִילֵי, כְּשֶׁלֹּא בָּא עָלֶיהָ לְאַחַר שֶׁהָיוּ לָהּ שְׁתֵּים עֶשְׂרֵה שָׁנָה וְיוֹם אֶחָד. אֲבָל אִם בָּא עָלֶיהָ לְאַחַר זְמַן זֶה, שׁוּב אֵינָהּ יְכוֹלָה לְמָאֵן. וְאַף עַל פִּי שֶׁלֹּא נִרְאוּ בָּהּ סִימָנִים, חָיְשִׁינַן שֶׁמָּא הֵבִיאָה שְׁתֵּי שְׂעָרוֹת<i data-commentator="IkkarTosfotYomTov" data-label="יז"></i> וְנָשְׁרוּ:
<h3>משנה יב</h3>
<b>שְׁתֵּי שְׂעָרוֹת הָאֲמוּרוֹת בַּפָּרָה.</b> דְּקַיְמָא לָן (פרה פ"ב) שְׁתֵּי שְׂעָרוֹת שְׁחֹרוֹת פּוֹסְלוֹת בָּהּ:
<b>וּבַנְּגָעִים.</b> שֵׂעָר לָבָן, קַיְמָא לָן בְּתוֹרַת כֹּהֲנִים מִעוּט שֵׂעָר שְׁתַּיִם:
<b>וְהָאֲמוּרוֹת בְּכָל מָקוֹם.</b> בְּתִינוֹק וּבְתִינוֹקֶת:
<b>לִקְרֹץ.</b> לֶאֱחֹז מְעַט:
<b>שֶׁיְּהוּ נִטָּלוֹת בְּזוּג.</b> שֶׁל מִסְפָּרַיִם, וְהָוֵי שִׁעוּרָא רַבָּא<i data-commentator="IkkarTosfotYomTov" data-label="יח"></i>. וַהֲלָכָה כְּדִבְרֵי כֻּלָּן לְהַחְמִיר, וּמִשֶּׁנִּקְרֶצֶת בַּצִּפֹּרֶן דַּהֲוֵי שִׁעוּרָא זוּטָא מִכֻּלְּהוּ, לֹא מְמָאֶנֶת שֶׁמָּא גְּדוֹלָה הִיא. וּלְעִנְיַן חֲלִיצָה, אֵינָהּ חוֹלֶצֶת, עַד דְּאִיכָּא שִׁעוּרָא רַבָּא דְּכֻלְּהוּ:
<h3>משנה יג</h3>
<b>הָרוֹאָה כֶתֶם.</b> שֶׁמָּצְאָה טִפַּת דָּם בַּחֲלוּקָהּ:
<b>הֲרֵי זוֹ מְקֻלְקֶלֶת.</b> אֵינָהּ יוֹדַעַת פֶּתַח נִדּוֹתֶיהָ לֵידַע מָתַי יַתְחִילוּ אַחַד עָשָׂר יוֹם שֶׁבֵּין נִדָּה לְנִדָּה, דְּהָא לֹא יָדְעָה אֵימָת חֲזַאי:
<b>וְחוֹשֶׁשֶׁת מִשּׁוּם זוֹב.</b> אִם עָבְרוּ עָלֶיהָ שְׁלֹשָׁה יְמֵי זִיבָה מִשֶּׁלָּבְשָׁה חָלוּק זֶה, וּמָצְאָה עָלָיו כֶּתֶם גָּדוֹל שִׁעוּר שְׁלֹשָׁה גְּרִיסִין וָעוֹד<i data-commentator="IkkarTosfotYomTov" data-label="יט"></i>, כְּלוֹמַר מְעַט יוֹתֵר מִשְּׁלֹשָׁה גְּרִיסִין, מְסַפְּקִינַן לְהוּ דִּלְמָא כָּל חֲדָא וַחֲדָא בְּחַד יוֹמָא, וְהַוְיָא זָבָה גְּדוֹלָה מִסָּפֵק, וְאַף עַל גַּב דִּבְמָקוֹם אֶחָד נִמְצְאוּ:
<b>וַחֲכָמִים אוֹמְרִים אֵין בַּכְּתָמִים מִשּׁוּם זוֹב.</b> בַּגְּמָרָא מוֹקֵי מִלְּתַיְהוּ דַּחֲכָמִים דְּהָכָא, כִּיחִידָאָה, וְאָמַר דְּרַבִּי חֲנִינָא בֶּן אַנְטִיגְנוֹס הִיא. וּמוֹדֶה רַבִּי חֲנִינָא בֶּן אַנְטִיגְנוֹס שֶׁאִם לָבְשָׁה שָׁלֹשׁ חֲלוּקוֹת לְבָנוֹת בִּשְׁלֹשָׁה יָמִים בִּימֵי זִיבָה, חָלוּק לְיוֹם, וּמָצְאָה בְּכָל אַחַת מֵהֶן כֶּתֶם, דְּחוֹשֶׁשֶׁת לְזִיבוּת. וְאֵין צָרִיךְ לוֹמַר אִם רָאֲתָה שְׁנֵי יָמִים דָּם מִגּוּפָהּ, וּבַשְּׁלִישִׁי לָבְשָׁה חָלוּק הַבָּדוּק לָהּ וּמָצְאָה בּוֹ כֶּתֶם, דִּפְשִׁיטָא דְּחוֹשֶׁשֶׁת לְזִיבוּת. וְלֹא נֶחֱלַק רַבִּי חֲנִינָא בֶּן אַנְטִיגְנוֹס דְּהוּא חֲכָמִים דְּמַתְנִיתִין, אֶלָּא עַל הַלּוֹבֶשֶׁת חָלוּק אֶחָד בִּשְׁלֹשָׁה יָמִים מִימֵי זִיבָתָהּ וּלְבַסּוֹף מָצְאָה כֶּתֶם גָּדוֹל שִׁעוּר שְׁלֹשָׁה גְּרִיסִין וָעוֹד בְּמָקוֹם אֶחָד, אוֹ אֲפִלּוּ בִּשְׁלֹשָׁה מְקוֹמוֹת, דְּאִיהוּ סָבַר בִּכְהַאי גַוְנָא אֵינָהּ חוֹשֶׁשֶׁת לְזִיבוּת, הוֹאִיל וְלֹא הָיוּ הַכְּתָמִים בִּשְׁלֹשָׁה חֲלוּקוֹת. וְרַבִּי מֵאִיר וְרַבָּנָן דְּאִיפְּלִיגוּ עֲלֵיהּ סָבְרֵי, כְּשֶׁמָּצְאָה שִׁעוּר שְׁלֹשָׁה גְּרִיסִין וָעוֹד בְּחָלוּק אֶחָד, בֵּין בְּמָקוֹם אֶחָד בֵּין בִּשְׁלֹשָׁה מְקוֹמוֹת, חוֹשֶׁשֶׁת לְזִיבוּת. וְאֵין הֲלָכָה כְּרַבִּי חֲנִינָא בֶּן אַנְטִיגְנוֹס:
<h3>משנה יד</h3>
<b>הָרוֹאָה יוֹם אַחַד עָשָׂר.</b> שֶׁהוּא סוֹף יְמֵי זִיבָה. וּלְמָחָר מַתְחִילִין יְמֵי נִדָּה:
<b>בֵּין הַשְּׁמָשׁוֹת.</b> סְפֵק יוֹם הוּא וְהָוֵי דַּם זִיבָה, סְפֵק לַיְלָה וּתְחִלַּת נִדָּה:
<b>תְּחִלַּת נִדָּה וְסוֹף נִדָּה.</b> בַּגְּמָרָא מְפָרֵשׁ דְּהָכִי קָתָנֵי, תְּחִלַּת נִדָּה וְסוֹף זִיבָה. וּבַשְּׁבִיעִי לְנִדָּתָהּ, סוֹף נִדָּה וּתְחִלַּת זִיבָה. כְּלוֹמַר, בֵּין הַשְּׁמָשׁוֹת שֶׁל אַחַד עָשָׂר, אִם לַיְלָה הוּא, הֲרֵי רְאִיָּתָהּ תְּחִלַּת נִדָּה. וְאִם יוֹם, הֲרֵי הַדָּם דָּם שֶׁל סוֹף זִיבָה. וְאִם רָאֲתָה שְׁנֵי יָמִים קֹדֶם לָכֵן, חוֹשֶׁשֶׁת מִשּׁוּם זִיבָה. וְכֵן אִם רָאֲתָה בִּשְׁבִיעִי לְנִדָּתָהּ בֵּין הַשְּׁמָשׁוֹת, מְסַפְּקִינַן נַמִּי, אִם לַיְלָה הוּא, הֲרֵי הַדָּם דָּם שֶׁל תְּחִלַּת זִיבָה, וְאִם תִּרְאֶה שְׁנֵי יָמִים אַחֲרֵי כֵן, חוֹשֶׁשֶׁת מִשּׁוּם זִיבָה. וְאִם יוֹם הוּא, הֲרֵי רְאִיָּתָהּ סוֹף יְמֵי נִדָּה, וְאַף עַל פִּי שֶׁתִּרְאֶה שְׁנֵי יָמִים אַחַר כָּךְ אֵינָהּ זָבָה:
<b>יוֹם אַרְבָּעִים לַזָּכָר וְיוֹם שְׁמוֹנִים לַנְּקֵבָה בֵּין הַשְּׁמָשׁוֹת לְכֻלָּן.</b> כְּלוֹמַר בְּאֵיזוֹ מֵאֵלּוּ שֶׁתִּרְאֶה בֵּין הַשְּׁמָשׁוֹת, סָפֵק דָּם טָמֵא סָפֵק דָּם טָהוֹר. וְאִם תִּרְאֶה שְׁנֵי יָמִים אֲחֵרִים חוּץ מִזּוֹ, הֲרֵי הִיא זָבָה<i data-commentator="IkkarTosfotYomTov" data-label="כ"></i> מִסָּפֵק, וּמְבִיאָה קָרְבָּן וְאֵינוֹ נֶאֱכָל, שֶׁכָּל הַטּוֹעוֹת מְבִיאוֹת קָרְבָּן וְאֵינוֹ נֶאֱכָל:
<b>הַשּׁוֹטוֹת.</b> לַטּוֹעוֹת שֶׁאֵינָן יוֹדְעוֹת מָתַי יְמֵי נִדָּה וִימֵי זִיבָה, קָרֵי שׁוֹטוֹת:
<b>עַד שֶׁאַתֶּם מְתַקְּנִים אֶת הַשּׁוֹטוֹת.</b> אֶת הַטּוֹעוֹת הַלָּלוּ שֶׁרָאוּ בִּשְׁעַת הַסָּפֵק:
<b>בֹּאוּ וְתַקְּנוּ אֶת הַפִּקְחוֹת.</b> שֶׁרוֹאוֹת בְּשָׁעָה וַדָּאִית וְהֵן צְרִיכוֹת תִּקּוּן וּלְפָרֵשׁ יְמֵי שִׁמּוּרָן וְתַשְׁמִישָׁן. כְּגוֹן הָנָךְ דְּמַיְתֵי בַּבְּרַיְתָא, מִי שֶׁרוֹאָה יוֹם אֶחָד טָמֵא וָיוֹם אֶחָד טָהוֹר כָּל יָמֶיהָ, וְתָמִיד הִיא רוֹאָה בַּיּוֹם וְלֹא בַּלַּיְלָה, מְשַׁמֶּשֶׁת שְׁמִינִי לְיוֹם שֶׁרָאֲתָה בּוֹ רְאִיָּה רִאשׁוֹנָה, שֶׁהֲרֵי טְהוֹרָה הִיא, שֶׁהֲרֵי בְּשִׁבְעָה לָעֶרֶב טָבְלָה וְלֹא תִּרְאֶה עַד תְּשִׁיעִי, הִלְכָּךְ מְשַׁמֶּשֶׁת שְׁמִינִי שָׁלֵם לַיְלָה וְיוֹם, וְלַיְלָה שֶׁלְּאַחֲרָיו שֶׁהוּא נַגְהֵי תְּשִׁיעִי. וּמְשַׁמֶּשֶׁת אַרְבָּעָה לֵילוֹת מִתּוֹךְ שְׁמֹנָה עָשָׂר יוֹם לִרְאִיָּה רִאשׁוֹנָה, שֶׁהֲרֵי אִשָּׁה זוֹ לֹא תְּהֵא זָבָה לְעוֹלָם, שֶׁאֵינָהּ רוֹאָה שְׁלֹשָׁה רְצוּפִים. וּכְשֶׁהִיא רוֹאָה תְּשִׁיעִי, תְּהֵא שׁוֹמֶרֶת עֲשִׂירִי וּתְשַׁמֵּשׁ בַּלַּיְלָה. וְתִרְאֶה בְּאַחַד עָשָׂר. וְתִשְׁמֹר שְׁנֵים עָשָׂר וּתְשַׁמֵּשׁ בַּלַּיְלָה. הֲרֵי שְׁנַיִם. וְתִרְאֶה בִּשְׁלֹשָׁה עָשָׂר, וְתִשְׁמֹר אַרְבָּעָה עָשָׂר וּתְשַׁמֵּשׁ בַּלַּיְלָה, הֲרֵי שְׁלֹשָׁה. וְתִרְאֶה חֲמִשָּׁה עָשָׂר, וְתִשְׁמֹר שִׁשָּׁה עָשָׂר וּתְשַׁמֵּשׁ בָּעֶרֶב, הֲרֵי אַרְבָּעָה. וּבְשִׁבְעָה עָשָׂר תִּרְאֶה, וְתִשְׁמֹר שְׁמֹנָה עָשָׂר. הֲרֵי כָּלוּ שְׁמֹנָה עָשָׂר וְלֹא שִׁמְּשָׁה אֶלָּא אַרְבָּעָה לֵילוֹת. לְבַד שְׁמִינִי וְלֵילוֹ. וְתַשְׁמִישׁ אַחֲרוֹן אֵינוֹ בְּתוֹךְ שְׁמֹנָה עָשָׂר. וּלְמָחָר בְּתִשְׁעָה עָשָׂר כְּשֶׁתִּרְאֶה, תְּהֵא תְּחִלַּת נִדָּה, שֶׁהֲרֵי שָׁלְמוּ אַחַד עָשָׂר שֶׁבֵּין נִדָּה לְנִדָּה, וְחוֹזֶרֶת לְמִנְיָנָהּ שֶׁאָמַרְנוּ. וְהָכִי אִיכָּא טוּבָא שֶׁצְּרִיכוֹת תִּקּוּן לִימֵי תַּשְׁמִישָׁן. וְכֻלְּהוּ מַיְתֵי לַהּ בַּבְּרַיְתָא בַּגְּמָרָא בְּפִרְקִין:
<h2>פרק ז</h2>
<h3>משנה א</h3>
<b>דַּם הַנִּדָּה.</b> מְטַמְּאִין לַחִין. דִּכְתִיב (ויקרא טו) וְהַדָּוָה בְּנִדָּתָהּ, מַה שֶּׁזָּב מִמֶּנָּה טָמֵא כְּמוֹתָהּ<i data-commentator="IkkarTosfotYomTov" data-label="א"></i>, וּבְשָׁעָה שֶׁזָּב לַח הוּא:
<b>וּמְטַמְּאִים יְבֵשִׁים.</b> דִּכְתִיב (שם) דָּם יִהְיֶה זֹבָהּ, בַּהֲוָיָתוֹ יְהֵא, וְאַף עַל פִּי שֶׁנִּתְיַבֵּשׁ<i data-commentator="IkkarTosfotYomTov" data-label="ב"></i>:
<b>וּבְשַׂר הַמֵּת.</b> מְטַמֵּא יָבֵשׁ, דִּכְתִיב (במדבר יב) אוֹ בְּעֶצֶם אָדָם, אָדָם דּוּמְיָא דְּעֶצֶם, מָה עֶצֶם יָבֵשׁ אַף בָּשָׂר יָבֵשׁ:
<b>וְהַנִּיעַ.</b> רֹק רַךְ שֶׁיּוֹצֵא עַל יְדֵי נִעְנוּעַ. וַאֲנִי שָׁמַעְתִּי, לֵחָה הַיּוֹרֶדֶת מִן הַחֹטֶם. וּמִמַּעְיְנוֹת הַזָּב הֵן וַהֲווּ אַב הַטֻּמְאָה:
<b>וְהַשֶּׁרֶץ.</b> דִּכְתִיב (ויקרא יא) הַנֹּגֵעַ בָּהֶם בְּמֹתָם, כְּעֵין מוֹתָם, דְּהַיְנוּ כְּשֶׁהֵם לַחִים כְּמוֹ שֶׁהָיוּ בְּעֵת מוֹתָם. אֲבָל כָּל זְמַן שֶׁהַשִּׁדְרָה קַיֶּמֶת וְהָעֲצָמוֹת מְחֻבָּרוֹת בַּשִּׁדְרָה, הוֹאִיל וְצוּרָתוֹ נִכֶּרֶת, כְּלַח הוּא נֶחֱשָׁב:
<b>וְהַנְּבֵלָה.</b> דִּכְתִיב (שם) כִּי יָמוּת, כְּעֵין מִיתָה:
<b>וְהַשִּׁכְבַת זֶרַע.</b> שֶׁצָּרִיךְ שֶׁיְּהֵא רָאוּי לְהַזְרִיעַ:
<b>מְטַמְּאִין לַחִין וְאֵין מְטַמְּאִין יְבֵשִׁין.</b> הַזּוֹב מְטַמֵּא לַח וְלֹא יָבֵשׁ, דִּכְתִיב (שם טו) רָר בְּשָׂרוֹ אֶת זוֹבוֹ, כְּמִין רִיר שֶׁהוּא לַח. כְּמוֹ וַיּוֹרֶד רִירוֹ עַל זְקָנוֹ (שמואל א כא):
<b>וְהַנִּיעַ וְהָרֹק.</b> דִּכְתִיב (ויקרא טו) וְכִי יָרֹק, וּבָעֵת שֶׁיָּרֹק לַח הוּא:
<b>וְכַמָּה הִיא שְׁרִיָּתָן.</b> דְּנֵימָא אִי הָדְרָא בְּכִי הַאי שִׁעוּרָא לַחִין הֵן:
<b>בְּפוֹשְׁרִים מֵעֵת לְעֵת.</b> אֲבָל אִי צְרִיכֵי טְפֵי מַיִם חַמִּים, אוֹ יוֹתֵר מִזְּמַן מֵעֵת לְעֵת, יְבֵשִׁין הֵן:
<b>רַבִּי יוֹסֵי אוֹמֵר בְּשַׂר הַמֵּת יָבֵשׁ, טָהוֹר.</b> מִלְּטַמֵּא בְּכַזַּיִת. אֲבָל מְטַמֵּא טֻמְאַת רָקָב כִּמְלֹא תַּרְוָד. וְאֵין הֲלָכָה כְּרַבִּי יוֹסֵי:
<h3>משנה ב</h3>
<b>מְטַמֵּא לְמַפְרֵעַ.</b> כָּל טָהֳרוֹת שֶׁנִּמְצְאוּ בַּמָּבוֹי. דְּמָבוֹי רְשׁוּת הַיָּחִיד הוּא לְעִנְיַן טֻמְאָה, וּסְפֵקוֹ טָמֵא:
<b>אוֹ עַד שְׁעַת כִּבּוּד.</b> מִפְּנֵי שֶׁחֶזְקַת בְּנֵי יִשְׂרָאֵל בּוֹדְקִין מְבוֹאוֹתֵיהֶן בִּשְׁעַת כִּבּוּדֵיהֶן<i data-commentator="IkkarTosfotYomTov" data-label="ג"></i>, וְאִם הָיָה שָׁם שֶׁרֶץ הָיָה רוֹאֶה אוֹתוֹ:
<b>וְכֵן כֶּתֶם שֶׁנִּמְצָא בְחָלוּק מְטַמֵּא לְמַפְרֵעַ.</b> כָּל טָהֳרוֹת שֶׁעָשְׂתָה הָאִשָּׁה מִיּוֹם כִּבּוּס. אֲבָל אוֹתָן שֶׁל קֹדֶם כִּבּוּס, לֹא, מִפְּנֵי שֶׁחֶזְקַת בְּנוֹת יִשְׂרָאֵל בּוֹדְקוֹת חֲלוּקֵיהֶם בִּשְׁעַת כִּבּוּסֵיהֶן<i data-commentator="IkkarTosfotYomTov" data-label="ד"></i>:
<b>הַיָּבֵשׁ מְטַמֵּא לְמַפְרֵעַ.</b> עַד שְׁעַת כִּבּוּד. דְּאִיכָּא לְמֵימַר לְאַחַר כִּבּוּד מִיָּד נָפַל:
<b>אֲבָל הַלַּח אֵינוֹ מְטַמֵּא לְמַפְרֵעַ.</b> אֶלָּא עַד שָׁעָה שֶׁנּוּכַל לוֹמַר אִם נָפַל בְּאוֹתוֹ יוֹם עֲדַיִן יָכוֹל לִהְיוֹת עַכְשָׁיו לַח. אֲבָל עַד שְׁעַת הַכִּבּוּד לִזְמַן מְרֻבֶּה, לֹא, דְּהָא לַח הוּא, וְאִי מֵהַהִיא שַׁעְתָּהּ נָפַל, הֲוָה מִתְעֲבֵיד יָבֵשׁ. וְדַוְקָא בְּשֶׁרֶץ הוּא דְּפָלֵיג רַבִּי שִׁמְעוֹן בֵּין לַח לְיָבֵשׁ. אֲבָל בְּכֶתֶם, אֲפִלּוּ לַח מְטַמֵּא לְמַפְרֵעַ עַד שְׁעַת כִּבּוּס, דְּאֵימַר יָבֵשׁ הָיָה וּמַיָּא הוּא דְּנָפַל עֲלֵיהּ. אֲבָל בְּשֶׁרֶץ לֵיכָּא לְמֵימַר הָכִי, דְּאִי אִיתָא דְּמַיִם נָפוּל עֲלֵיהּ, אִמַּרְטוֹטֵי אִמַּרְטוּט<i data-commentator="IkkarTosfotYomTov" data-label="ה"></i>. וְאֵין הֲלָכָה כְּרַבִּי שִׁמְעוֹן:
<h3>משנה ג</h3>
<b>הַבָּאִים מֵרְקָם.</b> שֶׁהֵן נָכְרִים וְדָמָן טָהוֹר<i data-commentator="IkkarTosfotYomTov" data-label="ז"></i>. וְאַף עַל גַּב דְּרַבָּנָן גָּזְרוּ עַל הַנָּכְרִים שֶׁיִּהְיוּ כַּזָּבִים לְכָל דִּבְרֵיהֶם, עַל כִּתְמֵיהֶם לֹא גָּזְרוּ:
<b>מֵרֶקֶם.</b> בֵּין קָדֵשׁ וּבֵין שׁוּר, מְתַרְגְּמִינַן בֵּין רֶקֶם וּבֵין חַגְּרָא:
<b>שֶׁהֵן גֵּרִים.</b> וְדָמָן טָמֵא:
<b>וְטוֹעִים.</b> כְּלוֹמַר, לֹא צְנִיעֵי כֻּלֵּי הַאי, וְאֵין מַצְנִיעִים אֶת כִּתְמֵיהֶן, הִלְכָּךְ חָיְישִׁינַן שֶׁמָּא כְּתָמִים שֶׁל אִשָּׁה נִדָּה הֵן:
<b>הַבָּאִים מִבֵּין הַגּוֹיִם טְהוֹרִים.</b> דְּלֹא גָּזְרוּ רַבָּנָן עַל כִּתְמֵיהֶן, כֵּיוָן דְּדָמָן וַדַּאי טָהוֹר מִן הַתּוֹרָה:
<b>מִבֵּין יִשְׂרָאֵל וּמִבֵּין הַכּוּתִים רַבִּי מֵאִיר מְטַמֵּא.</b> מַתְנִיתִין חַסּוֹרֵי מִחַסְּרָא וְהָכִי קָתָנֵי, מִבֵּין יִשְׂרָאֵל וּמִבֵּין הַכּוּתִים, טְמֵאִים, דְּכוּתִים גֵּרֵי אֱמֶת הֵן וְדָמָן טָמֵא. כְּתָמִים הַנִּמְצָאִים בְּעָרֵי יִשְׂרָאֵל דְּהַיְנוּ בְּמָקוֹם גָּלוּי, טְהוֹרִים, דְּלֹא נֶחְשְׁדוּ עַל כִּתְמֵיהֶן וְאַצְנוֹעֵי מַצְנְעֵי לְהוּ. הַנִּמְצָאִין בְּעָרֵי כּוּתִים, רַבִּי מֵאִיר מְטַמֵּא, דְּכוּתִים נֶחְשְׁדוּ עַל כִּתְמֵיהֶן. וַחֲכָמִים מְטַהֲרִים, שֶׁלֹּא נֶחְשְׁדוּ עַל כִּתְמֵיהֶן וּמַצְנְעֵי לְהוּ, וְתָלִינַן לְהַאי כֶּתֶם בְּדַם חַיָּה אוֹ בְּהֵמָה, דְּאִלּוּ דַּם אִשָּׁה נִדָּה, לֹא הָיָה נִמְצָא בְּמָקוֹם גָּלוּי, דְּאִינְהוּ נַמִּי מַצְנְעוּ לְהוּ כְּיִשְׂרָאֵל. וּכְבָר נִפְסְקָה הַהֲלָכָה דְּבַזְמַן הַזֶּה גָּזְרוּ עַל כּוּתִים לִהְיוֹת כַּנָּכְרִים לְכָל דִּבְרֵיהֶם, וְכִתְמֵיהֶן טְהוֹרִים<i data-commentator="IkkarTosfotYomTov" data-label="ט"></i> כְּכִתְמֵי הַנָּכְרִים:
<h3>משנה ד</h3>
<b>בְּכָל מָקוֹם.</b> בִּמְקוֹם יִשְׂרָאֵל:
<b>טְהוֹרִים.</b> שֶׁחֶזְקָתָן אֵינָן מִדַּם נִדָּה, דְּאַצְנוֹעֵי מַצְנְעֵי לְהוּ:
<b>בֵּית הַטֻּמְאוֹת.</b> חֶדֶר שֶׁהַנָּשִׁים מִשְׁתַּמְּשׁוֹת בּוֹ בִּימֵי נִדּוּתָן:
<b>קוֹבְרִין שָׁם.</b> לְפִי שָׁעָה<i data-commentator="IkkarTosfotYomTov" data-label="י"></i>, כְּדֵי שֶׁיְּסַלְּקוּ אוֹתָן לְאַחַר זְמַן. וּלְפִי שֶׁאֵין אָנוּ יוֹדְעִין אִם הֵסִירוּ אוֹתָן אִם לָאו, מְטַמְּאִים בְּאֹהֶל:
<h3>משנה ה</h3>
<b>נֶאֱמָנִים לוֹמַר קָבַרְנוּ.</b> דְּטֻמְאַת מֵת מִידִי דְּאוֹרַיְתָא הִיא. וּכְגוֹן שֶׁכֹּהֵן כּוּתִי עוֹמֵד שָׁם וּתְרוּמָה בְּיָדוֹ וְאוֹכְלָהּ<i data-commentator="IkkarTosfotYomTov" data-label="יא"></i>, דְּלֵיכָּא לְמֵיחַשׁ שֶׁמָּא תְּרוּמָה טְמֵאָה הִיא. וּבְלָאו הָכִי אֵין נֶאֱמָנִין, דְּלֵית לְהוּ לִפְנֵי עִוֵּר לֹא תִתֵּן מִכְשׁוֹל, וְלֹא אִכְפַּת לָהֶם אִם אָנוּ חוֹטְאִין עַל פִּיהֶם:
<b>אִם בִּכְּרָה.</b> וְהוּא שֶׁרְאִינוּהוּ עוֹבֵד וְגוֹזֵז בּוֹ<i data-commentator="IkkarTosfotYomTov" data-label="יב"></i>. דְּאִי לָאו דְּיָדַע דְּלָאו בְּכוֹר הוּא, לֹא עָבַר אַדְּאוֹרַיְתָא, דִּכְתִיב (דברים טו) לֹא תַעֲבֹד בִּבְכֹר שׁוֹרֶךָ וְלֹא תָגֹז בְּכוֹר צֹאנֶךָ:
<b>נֶאֱמָנִים עַל צִיּוּן קְבָרוֹת.</b> לְצַיֵּן מְקוֹם הַקֶּבֶר. וְסוֹמְכִין עֲלֵיהֶן<i data-commentator="IkkarTosfotYomTov" data-label="יג"></i>. וְאַף עַל גַּב דְּמִדְּרַבָּנָן הוּא, כֵּיוָן דִּכְתִיבָא, זְהִירִין בֵּיהּ. דִּכְתִיב (יחזקאל לט) וְרָאָה עֶצֶם אָדָם וּבָנָה אֶצְלוֹ צִיּוּן:
<b>לֹא עַל הַסְּכָכוֹת.</b> אִילָן הַמֵּסֵךְ עַל הָאָרֶץ וַעֲנָפָיו מֻבְדָּלִים וְיָדוּעַ וַדַּאי שֶׁיֵּשׁ קֶבֶר תַּחַת אַחַת הָאֳהָלוֹת וְאֵין יָדוּעַ אֵיזֶה הוּא, וּבָא כּוּתִי וְהֵעִיד עַל אֶחָד שֶׁזֶּה טָהוֹר, אֵינוֹ נֶאֱמָן, לְפִי שֶׁאֵינוֹ חָשׁ עַל הַסָּפֵק:
<b>וְלֹא עַל הַפְּרָעוֹת.</b> אֲבָנִים גְּדוֹלוֹת בּוֹלְטוֹת מִן הַגָּדֵר, וְקֶבֶר תַּחַת אַחַת מֵהֶן וְאֵין אָנוּ יוֹדְעִים תַּחַת אֵיזוֹ מֵהֶן, וּבָא כּוּתִי וְהֵעִיד עַל מִקְצָתָן שֶׁהֵן טְהוֹרוֹת:
<b>אֵינוֹ נֶאֱמָן.</b> מִשּׁוּם דְּלִסְפֵקָא לֹא חָיֵשׁ:
<b>בֵּית הַפְּרָס.</b> שָׂדֶה שֶׁנֶּחֱרַשׁ בָּהּ קֶבֶר. וְכָל מֵאָה אַמָּה שֶׁל סְבִיבוֹת הַקֶּבֶר אוֹקְמִינְהוּ רַבָּנָן בְּחֶזְקַת טֻמְאָה, שֶׁמָּא גִּלְגְּלָה הַמַּחֲרֵשָׁה וְהוֹלִיכָה עֶצֶם כַּשְּׂעֹרָה מִן הַמֵּת. וּפְרָס, לְשׁוֹן דָּבָר פָּרוּס וְשָׁבוּר, שֶׁעֲצָמוֹת שֶׁל מֵת נִפְרְסוּ שָׁם. וּמִפִּי אֲחֵרִים שָׁמַעְתִּי, עַל שֵׁם שֶׁפַּרְסוֹת בְּנֵי אָדָם נִמְנָעִים לָלֶכֶת שָׁם מִפְּנֵי הַטֻּמְאָה:
<b>זֶה הַכְּלָל.</b> לַאֲתוֹיֵי תְּחוּמִים וְיֵין נֶסֶךְ. שֶׁאֵין כּוּתִי נֶאֱמָן לוֹמַר עַד כָּאן תְּחוּם שַׁבָּת, דִּתְחוּמִין דְּרַבָּנָן, וְכוּתִים לֹא סְבִירָא לְהוּ. וְכֵן אֵין נֶאֱמָנִים עַל יֵין נֶסֶךְ, לְפִי שֶׁאֵין נִזְהָרִים מִמַּגַּע נָכְרִי. וְכָל הַדְּבָרִים הַלָּלוּ לֹא נֶאֶמְרוּ אֶלָּא בַּדּוֹרוֹת הָרִאשׁוֹנִים, אֲבָל בַּזְּמַן הַזֶּה, הֵן כַּנָּכְרִים לְכָל דִּבְרֵיהֶם:
<h2>פרק ח</h2>
<h3>משנה א</h3>
<b>הָרוֹאָה כֶתֶם.</b> כְּנֶגֶד בֵּית הַתֻּרְפָּה. בֵּית הָעֶרְוָה:
<b>טְמֵאָה.</b> דְּאִיכָּא לְמֵימַר, דָּם מֵאוֹתוֹ מָקוֹם נָפַל:
<b>עַל עֲקֵבָהּ.</b> זִמְנִין דְּמִתְרְמֵי וְנָגַע בְּאוֹתוֹ מָקוֹם<i data-commentator="IkkarTosfotYomTov" data-label="ב"></i>:
<b>וְעַל רֹאשׁ גּוּדָלָהּ.</b> דְּבַהֲדֵי דְּפָסְעָה מִתְרְמֵי גּוּדָל שֶׁבְּרַגְלָהּ לִהְיוֹת תַּחַת אוֹתוֹ מָקוֹם וְדָם נוֹטֵף עָלָיו:
<b>עַל שׁוֹקָהּ וְעַל פַּרְסוֹתֶיהָ מִבִּפְנִים טְמֵאָה.</b> כְּשֶׁאָדָם עוֹמֵד וּמְחַבֵּר רַגְלָיו וְשׁוֹקָיו זוֹ בָּזוֹ, כָּל מַה שֶּׁמְּחֻבָּר מֵהֶם זוֹ עִם זוֹ, קָרוּי לִפְנִים:
<b>מִבַּחוּץ.</b> מִכָּאן וּמִכָּאן:
<b>וְעַל הַצְּדָדִין.</b> אֲחוֹרֵי הַשּׁוֹק כָּל גָּבְהָן כְּנֶגֶד הֶעָקֵב, וּלְפָנָיו כָּל גָּבְהָן כְּנֶגֶד הָרֶגֶל, קְרוּיִים צְדָדִים:
<b>מִן הַחֲגוֹר וּלְמַטָּה.</b> כְּנֶגֶד בֵּית הַתֻּרְפָּה הוּא:
<b>אִם מַגִּיעַ כְּנֶגֶד בֵּית הַתֻּרְפָּה.</b> כְּגוֹן שֶׁנִּמְצָא בְּרֹאשׁ בֵּית יָדָהּ סָמוּךְ לַיָּד, שֶׁפְּעָמִים שֶׁפּוֹשַׁטְתָּן מִזְּרוֹעַ וְנוֹפֵל כְּנֶגֶד מַטָּה:
<b>וְאִם לָאו.</b> שֶׁלֹּא כְּנֶגֶד בֵּית הַתֻּרְפָּה, כְּגוֹן שֶׁנִּמְצָא סָמוּךְ לַכְּתֵפוֹת:
<b>שֶׁהוּא חוֹזֵר.</b> פְּעָמִים שֶׁרֹאשׁ הֶחָלוּק נֶהֱפָךְ כְּנֶגֶד פָּנֶיהָ שֶׁל מַטָּה:
<b>וְכֵן בַּפּוֹלְיוֹן.</b> מִטְפַּחַת שֶׁהִיא מִתְכַּסָּה בּוֹ:
<h3>משנה ב</h3>
<b>וְתוֹלָה.</b> הַכֶּתֶם שֶׁמָּצְאָה:
<b>בְּכָל דָּבָר שֶׁהִיא יְכוֹלָה לִתְלוֹת.</b> לוֹמַר שֶׁלֹּא מִמֶּנָּה הָיָה:
<b>מַאֲכֹלֶת.</b> כִּנָּה:
<b>עַד כַּמָּה הִיא תוֹלָה.</b> בְּדַם מַאֲכֹלֶת:
<b>עַד כַּגְּרִיס.</b> אֲבָל טְפֵי מֵהָכִי אֵין דַּם מַאֲכֹלֶת כָּל כָּךְ גָּדוֹל. וּבְהָכִי מִיהָא תַּלְיָא וְאַף עַל פִּי שֶׁלֹּא יָדְעָה שֶׁהָרְגָה. וְרַבִּי חֲנִינָא פָּלֵיג אַתַּנָּא קַמָּא דְּאָמַר הָרְגָה אִין, לֹא הָרְגָה לֹא. וְאֵין הֲלָכָה כְּרַבִּי חֲנִינָא בֶּן אַנְטִיגְנוֹס<i data-commentator="IkkarTosfotYomTov" data-label="ה"></i>:
<b>וְתוֹלָה בִבְנָהּ וּבְבַעְלָהּ.</b> הַשּׁוֹכְבִים אֶצְלָהּ אִם יֵשׁ בָּהֶן מַכָּה, לוֹמַר שֶׁכֶּתֶם זֶה מֵהֶן הָיָה:
<b>וְאִם יֵשׁ בָּהּ מַכָּה.</b> שֶׁהֶעֶלְתָה קְרוּם:
<b>וְהִיא יְכוֹלָה לְהִתְגַּלַּע.</b> לְהִגָּלוֹת. מִלְּשׁוֹן לִפְנֵי הִתְגַּלַּע הָרִיב (משלי יז). כְּלוֹמַר, שֶׁיָּסִיר הַקְּרוּם וִיקַלֵּף וְתִתְגַּלֶּה הַמַּכָּה וְיֵצֵא מִמֶּנָּה דָּם, תּוֹלָה בָהּ:
<h3>משנה ג</h3>
<b>דָּם וְלֹא כָתֶם.</b> וַחֲכָמִים הוּא דְּגַזּוּר עַל הַכְּתָמִים, לְפִיכָךְ הוֹלְכִים בָּהֶם לְהָקֵל:
<h3>משנה ד</h3>
<b>עֵד שֶׁהוּא נָתוּן תַּחַת הַכַּר.</b> הַבֶּגֶד שֶׁמְּקַנַּחַת בּוֹ אֶת עַצְמָהּ בִּשְׁעַת תַּשְׁמִישׁ, קָרוּי עֵד<i data-commentator="IkkarTosfotYomTov" data-label="ז"></i>:
<b>דָּם עָגֹל טָהוֹר.</b> דְּדַם מַאֲכֹלֶת הוּא:
<b>מָשׁוּךְ טָמֵא.</b> וְאִם טִפָּה מְשׁוּכָה הִיא, טְמֵאָה, שֶׁחֶזְקָתָהּ שֶׁהִיא מִמֶּנָּה, וּבְעֵת שֶׁקִּנְּחָה עַצְמָהּ נִתְלָה זֶה הַדָּם בָּעֵד:
<b>דִּבְרֵי רַבִּי אֱלִיעֶזֶר בַּר רַבִּי צָדוֹק.</b> וְכֵן הֲלָכָה:
<h2>פרק ט</h2>
<h3>משנה א</h3>
<b>הָאִשָּׁה שֶׁהִיא עוֹשָׂה צְרָכֶיהָ.</b> מַשְׁתֶּנֶת מַיִם:
<b>אִם עוֹמֶדֶת טְמֵאָה.</b> דְּאָמְרִינַן מֵי רַגְלַיִם הֲדוּר לַמָּקוֹר<i data-commentator="IkkarTosfotYomTov" data-label="א"></i> וַאֲתָא דָּם מִן הַמָּקוֹר בַּהֲדַיְהוּ:
<b>יוֹשֶׁבֶת טְהוֹרָה.</b> בַּגְּמָרָא מוֹקְמִינַן לַהּ בְּיוֹשֶׁבֶת עַל שְׂפַת הַסֵּפֶל וּמְקַלַּחַת מֵי רַגְלַיִם לְתוֹכוֹ בְּחֹזֶק. וּכְשֶׁהִיא מְקַלַּחַת בְּחֹזֶק, אֵין דֶּרֶךְ דַּם הַמָּקוֹר לָצֵאת עִם מֵי רַגְלַיִם. וְאִי לְבָתַר דְּתַמּוּ מַיָּא בָּא דָּם זֶה מִן הַמָּקוֹר, לֹא הָיָה הַדָּם נִמְצָא בְּתוֹךְ הַסֵּפֶל אֶלָּא עַל שְׂפַת הַסֵּפֶל, שֶׁדָּם הַבָּא מִן הַמָּקוֹר, שׁוֹתֵת וְיוֹרֵד וְאֵינוֹ מְקַלֵּחַ. וְדָם זֶה שֶׁנִּמְצָא בְּתוֹךְ הַסֵּפֶל, עַל כָּרְחָךְ מִמְּקוֹם מֵי רַגְלַיִם בָּא וּמַכָּה יֵשׁ בָּהּ שָׁם, וְלֹא מִן הַמָּקוֹר. וּבְעוֹמֶדֶת עַל שְׂפַת הַסֵּפֶל וּמְקַלַּחַת בְּתוֹךְ הַסֵּפֶל, לֹא הָיָה אֶפְשָׁר לְהַעֲמִידָהּ, דְּעוֹמֶדֶת אִי אֶפְשָׁר לָהּ לְקַלֵּחַ<i data-commentator="IkkarTosfotYomTov" data-label="ב"></i>, וּלְהָכִי אִצְטְרִיךְ תַּנָּא לְמִנְקַט יוֹשֶׁבֶת:
<b>רַבִּי יוֹסֵי אוֹמֵר בֵּין כָּךְ וּבֵין כָּךְ טְהוֹרָה.</b> וַהֲלָכָה כְּרַבִּי יוֹסֵי:
<h3>משנה ב</h3>
<b>שֶׁעָשׂוּ צְרָכֵיהֶן.</b> הִטִּילוּ מֵי רַגְלַיִם:
<b>רַבִּי יוֹסֵי מְטַהֵר.</b> דְּהָא אֲפִלּוּ בְּאִשָּׁה גְּרֵידְתָא דְּלֵיכָּא אֶלָּא חֲדָא סְפֵקָא, סָפֵק בָּא מִן הַמָּקוֹר, סָפֵק בָּא מִמְּקוֹם מֵי רַגְלַיִם, מְטַהֵר רַבִּי יוֹסֵי לְעֵיל, וְכָל שֶׁכֵּן הָכָא דְּדִלְמָא מֵאִישׁ אָתֵי. וְלֹא הָדַר תַּנָּא הָכָא רַבִּי יוֹסֵי מְטַהֵר, אֶלָּא לְאַשְׁמוֹעִינַן מִמִּשְׁנָה יְתֵירְתָא דַּאֲפִלּוּ לְכַתְּחִלָּה מְטַהֵר רַבִּי יוֹסֵי לְאִשָּׁה שֶׁעוֹשָׂה צְרָכֶיהָ וְרָאֲתָה דָּם, שֶׁתִּתְעַסֵּק בְּטָהֳרוֹת<i data-commentator="IkkarTosfotYomTov" data-label="ג"></i>. דְּלֹא תֵימָא דַּוְקָא דִּיעֲבַד מְטַהֵר רַבִּי יוֹסֵי טָהֳרוֹת שֶׁנִּתְעַסְּקָה בָּהֶן, אֲבָל לְכַתְּחִלָּה לֹא אָמְרִינַן לַהּ שֶׁתִּתְעַסֵּק, קָמַשְׁמַע לָן:
<b>וְרַבִּי שִׁמְעוֹן מְטַמֵּא.</b> אֲפִלּוּ הָכָא דְּאִיכָּא סְפֵק סְפֵקָא, כִּדְקָתָנֵי טַעֲמָא:
<b>שֶׁחֶזְקַת דָּמִים מִן הָאִשָּׁה.</b> וּלְעֵיל פָּסְקִינַן הֲלָכָה כְּרַבִּי יוֹסֵי דִּמְטַהֵר וַאֲפִלּוּ בְּחַד סְפֵקָא, כָּל שֶׁכֵּן הָכָא דְּאִיכָּא תַּרְתֵּי:
<h3>משנה ג</h3>
<b>הִשְׁאִילָה חֲלוּקָהּ.</b> וְאַחַר כָּךְ לְבָשַׁתָּהּ הִיא וּמָצְאָה עָלָיו כֶּתֶם:
<b>לְנָכְרִית אוֹ לְנִדָּה.</b> לְנָכְרִית שֶׁהִיא רוֹאָה דָּם, שֶׁהִיא גְּדוֹלָה וְיָדַעְנוּ בָּהּ שֶׁכְּבָר רָאֲתָה<i data-commentator="IkkarTosfotYomTov" data-label="ה"></i>, דּוּמְיָא דְּנִדָּה:
<b>הֲרֵי זוֹ תּוֹלָה בָהּ.</b> וּטְהוֹרָה. דְּכֵיוָן דְּנִדָּה הִיא, לֹא מְקַלְקְלָה לַהּ מִידִי. וְנָכְרִית נַמִּי טְמֵאָה וְתָלְיָא בָּהּ. אֲבָל יִשְׂרְאֵלִית טְהוֹרָה שֶׁשָּׁאֲלָה חָלוּק מֵחֲבֶרְתָּהּ טְהוֹרָה, וְאַחַר כָּךְ לְבָשַׁתּוּ חֲבֶרְתָּהּ, שְׁתֵּיהֶן טְמֵאוֹת, כִּדְקָתָנֵי שָׁלֹשׁ נָשִׁים וְכוּ', דְּכֵיוָן דְּאִי תָּלְיָא בָּהּ, מְקַלְקְלָא לַהּ, מַאי חָזֵית דִּמְקַלְקֶלֶת לְהַךְ טְפֵי מֵהַךְ:
<b>שֶׁל אֶבֶן.</b> דְּאֵינוֹ מְקַבֵּל טֻמְאָה. וְסַפְסָל דְּרֵישָׁא [אַיְרֵי] בִּכְלִי עֵץ דְּרָאוּי לִטָּמֵא בְּמוֹשַׁב הַזָּב וְהַנִּדָּה:
<b>אֵינוֹ מְקַבֵּל כְּתָמִים.</b> כְּלוֹמַר לֹא גָּזְרוּ עַל כְּתָמִים הַנִּמְצָאִים בּוֹ. וְטַעֲמָא דְּרַבִּי נֶחֶמְיָה, דִּכְתִיב (ישעיה ג) וְנִקָּתָה לָאָרֶץ תֵּשֵׁב, כֵּיוָן שֶׁיָּשְׁבָה לָאָרֶץ שֶׁאֵינָהּ מְקַבֶּלֶת טֻמְאָה, נִקָּתָה. וְהוּא הַדִּין לְכָל דָּבָר שֶׁאֵינוֹ מְקַבֵּל טֻמְאָה. וְכֵן אִם יָשְׁבָה עַל גַּבֵּי כְּלִי חֶרֶס, שֶׁאֵין מְקַבֵּל טֻמְאָה מִגַּבּוֹ, אוֹ עַל גַּבֵּי מַטְלָנִיּוֹת שֶׁל בֶּגֶד שֶׁאֵין בָּהֶן שָׁלֹשׁ עַל שָׁלֹשׁ שֶׁאֵינָן מְקַבְּלִין טֻמְאָה, בְּכָל אֵלּוּ לֹא גָּזְרוּ עַל כְּתָמִים הַנִּמְצָאִים בָּהֶם. וַהֲלָכָה כְּרַבִּי נֶחֶמְיָה:
<h3>משנה ד</h3>
<b>וְתוֹלוֹת זוֹ בָזוֹ.</b> שֶׁאִם הָיְתָה הָאַחַת מְעֻבֶּרֶת<i data-commentator="IkkarTosfotYomTov" data-label="י"></i>, תּוֹלָה הַדָּם בְּשֶׁאֵינָהּ מְעֻבֶּרֶת, וְהִיא טְהוֹרָה:
<b>וְאִם לֹא הָיוּ רְאוּיוֹת.</b> כְּגוֹן שֶׁהָיוּ כֻּלָּן מְעֻבָּרוֹת אוֹ כֻּלָּן מֵנִיקוֹת, כֻּלָּן טְמֵאוֹת כְּאִלּוּ רְאוּיוֹת לִרְאוֹת, דְּמִכָּל מָקוֹם דָּם מִבֵּינַיְהוּ נְפַק:
<h3>משנה ה</h3>
<b>תַּחַת הַפְּנִימִית.</b> אוֹתָהּ שֶׁל צַד הַקִּיר קְרוּיָה פְּנִימִית, וְחִיצוֹנָה קְרוּיָה אוֹתָהּ שֶׁל צַד דֶּרֶךְ עֲלִיַּת הַמִּטָּה. וְהָא דִּמְפַלֵּיג תַּנָּא הָכָא בֵּין כְּשֶׁנִּמְצָא תַּחַת הַפְּנִימִית לְנִמְצָא תַּחַת הַחִיצוֹנָה, וּלְעֵיל קָתָנֵי וְנִמְצָא דָּם תַּחַת אַחַת מֵהֶן כֻּלָּן טְמֵאוֹת, וְלֹא מְפַלֵּיג בֵּין נִמְצָא תַּחַת פְּנִימִית לְנִמְצָא תַּחַת חִיצוֹנָה, מְפָרֵשׁ בַּגְּמָרָא דִּלְעֵיל אַיְרֵי כְּשֶׁהֵן תְּכוּפוֹת וּדְבוּקוֹת יַחַד, הִלְכָּךְ אִיכָּא לְסַפּוֹקֵי בַּחִיצוֹנָה אֲפִלּוּ כְּשֶׁנִּמְצָא הַדָּם תַּחַת הַפְּנִימִית:
<b>אֵימָתַי.</b> אָמְרוּ נִמְצָא תַּחַת הַחִיצוֹנָה פְּנִימִית טְהוֹרָה:
<b>בִּזְמַן שֶׁעָבְרוּ דֶרֶךְ מַרְגְּלוֹת הַמִּטָּה.</b> דְּלֹא עָבְרָה פְּנִימִית עַל מְקוֹם מְצִיאַת הַדָּם:
<b>אֲבָל עָבְרוּ שְׁלָשְׁתָּן דֶּרֶךְ עָלֶיהָ.</b> שֶׁהֵן דּוֹרְסוֹת וְעוֹבְרוֹת עַל הַחִיצוֹנָה:
<b>כֻּלָּן טְמֵאוֹת.</b> וַאֲפִלּוּ פְּנִימִית, דְּשֶׁמָּא כְּשֶׁעָבְרָה פְּנִימִית דֶּרֶךְ שָׁם נָפַל מִמֶּנָּה:
<b>לְגַּל טָמֵא.</b> שֶׁהָיָה שָׁם כַּזַּיִת מִן הַמֵּת:
<b>עַד שֶׁמַּגִּיעַ לְסֶלַע אוֹ לִבְתוּלָה.</b> קַרְקַע בְּתוּלָה. וְאִם לֹא מָצָא, הַגַּל טָהוֹר, דְּאֵמוּר בָּא עוֹרֵב וְנָטַל אֶת הַטֻּמְאָה. אֲבָל הָכָא כְּשֶׁבָּדְקוּ שְׁלָשְׁתָּן וּמָצְאוּ טְהוֹרוֹת, מוֹדוּ רַבָּנָן לְרַבִּי מֵאִיר דְּכֻלָּן טְמֵאוֹת, דְּהַאי דָּם מֵהֵיכָא אֲתָא, עַל כָּרְחָךְ מֵחֲדָא מִנַּיְהוּ הוּא. וַהֲלָכָה כַּחֲכָמִים:
<h3>משנה ו</h3>
<b>שִׁבְעָה סַמְמָנִים מַעֲבִירִין עַל הַכֶּתֶם.</b> שֶׁאֵין הַדָּם בָּטֵל עַד שֶׁיַּעֲבִיר כֻּלָּן עָלָיו:
<b>רֹק תָּפֵל וּמֵי גְרִיסִין.</b> מְפָרֵשׁ לְקַמָּן בְּמַתְנִיתִין:
<b>נֶתֶר.</b> אלו"ם בְּלַעַ"ז. וּמִין קַרְקַע הוּא וּמַזְהִיר. וּבַעֲרָבִי קוֹרִין לוֹ שי"ב:
<b>בּוֹרִית.</b> מִין צֶמַח הוּא שֶׁמְּנַקֶּה וּמְטַהֵר:
<b>קְמוּנְיָא.</b> עֵשֶׂב שֶׁמְּיַבְּשִׁים אוֹתוֹ וְטוֹחֲנִים אוֹתוֹ וּמְנַקִּין בַּעֲפָרוֹ אֶת הַיָּדַיִם לְהַעֲבִיר אֶת הַזֻּהֲמָא. וּבִלְשׁוֹן גְּמָרָא קָרוּי שְׁלוֹף דּוֹץ:
<b>אֶשְׁלָג.</b> לֹא אִתְפָּרַשׁ לִי:
<b>הִטְבִּילוֹ.</b> לַבֶּגֶד שֶׁיֵּשׁ בּוֹ כֶּתֶם קֹדֶם שֶׁהֶעֱבִיר עָלָיו הַסַּמְמָנִים הַלָּלוּ:
<b>הֲרֵי זֶה צֶבַע.</b> דְּאִי הֲוָה דָּם הֲוָה עָבַר:
<b>שֶׁדֵּהָה.</b> נִשְׁתַּנָּה<i data-commentator="IkkarTosfotYomTov" data-label="טו"></i> מֵאַדְמִימוּתוֹ:
<h3>משנה ז</h3>
<b>שֶׁלֹּא טָעַם כְּלוּם מִבָּעֶרֶב.</b> כָּל אוֹתָהּ הַלַּיְלָה, וְהַיְנוּ תָּפֵל בְּלֹא טַעַם. וְהוּא שֶׁיָּשַׁן<i data-commentator="IkkarTosfotYomTov" data-label="יח"></i> מֵחֲצוֹת אַחֲרוֹן שֶׁל לַיְלָה עַד הַבֹּקֶר. וְעַד שָׁלֹשׁ שָׁעוֹת בַּיּוֹם נִקְרָא רֹק תָּפֵל לְעִנְיָן זֶה. וְאִם הִשְׁכִּים בַּבֹּקֶר וְשָׁנָה פִּרְקוֹ, לֹא הָוֵי רֹק תָּפֵל<i data-commentator="IkkarTosfotYomTov" data-label="יט"></i>:
<b>לְעִסַּת גְּרִיסִין שֶׁל פּוֹל חֲלוּקַת נָפֶשׁ.</b> שֶׁנֶּחֱלַק הָאֹכֶל מִן הַקְּלִפָּה. לוֹעֲסָה לִגְרִיסַת הַפּוֹל וּמַעֲבִירוֹ עַל הַכֶּתֶם:
<b>שֶׁהֶחֱמִיצוּ.</b> שֶׁהִסְרִיחוּ. וְכַמָּה חִמּוּצָן, כָּל שֶׁשָּׁהוּ שְׁלֹשָׁה יָמִים:
<b>וְצָרִיךְ לְכַסְכֵּס.</b> לְשַׁפְשֵׁף שָׁלֹשׁ פְּעָמִים לְכָל סַם וְסַם, כְּדֶרֶךְ כִּבּוּס בְּגָדִים שֶׁכּוֹפֵל צַד עִם צִדּוֹ וּמְשַׁפְשֵׁף:
<b>כְּסִדְרָן.</b> שֶׁשְּׁנוּיִים כָּאן:
<b>לֹא עָשָׂה וְלֹא כְלוּם.</b> לֹא לִבְדֹּק וְלֹא לְבַטֵּל<i data-commentator="IkkarTosfotYomTov" data-label="כ"></i>:
<h3>משנה ח</h3>
<b>כָּל אִשָּׁה שֶׁיֶּשׁ לָהּ וֶסֶת דַּיָּהּ שְׁעָתָהּ.</b> לְעֵיל בְּפֶרֶק קַמָּא תְּנֵינָא לַהּ, וְהָתָם מַיְרֵי בִּוְסָתוֹת דְּיוֹמֵי כְּגוֹן מֵחֲמִשָּׁה עָשָׂר יוֹם לַחֲמִשָּׁה עָשָׂר יוֹם, אוֹ מֵחֹדֶשׁ לְחֹדֶשׁ, וְהָכָא מַיְרֵי בִּוְסָתוֹת דִּבְגוּפָהּ, שֶׁכָּל זְמַן שֶׁיֵּרָאוּ בָּהּ סִימָנִים הַלָּלוּ רְגִילָה לִרְאוֹת בָּהֶן, אֲבָל אֵין לָהּ זְמַן קָבוּעַ לִרְאוֹת:
<b>מְפַהֶקֶת.</b> יֵשׁ מְפָרְשִׁים, פּוֹתַחַת פִּיהָ בְּכָל כֹּחָהּ. אלחר"י בְּלַעַ"ז. וְיֵשׁ מְפָרְשִׁים, פּוֹשֶׁטֶת זְרוֹעוֹתֶיהָ וְגוּפָהּ. אשטרנ"י קלא"ר בְּלַעַ"ז:
<b>בְּפִי כְרֵסָהּ.</b> נֶגֶד טַבּוּרָהּ:
<b>שִׁפּוּלֵי מֵעֶיהָ.</b> בֵּית הָרֶחֶם:
<b>וְשׁוֹפַעַת.</b> מְפָרֵשׁ בַּגְּמָרָא שֶׁשּׁוֹפַעַת דָּם טָמֵא מִתּוֹךְ דָּם טָהוֹר, כְּגוֹן שֶׁהִיא רְגִילָה לִרְאוֹת דָּם טָהוֹר תְּחִלָּה, דְּהַיְנוּ דָּם שֶׁאֵינוֹ מֵחֲמִשָּׁה דָּמִים טְמֵאִין, וְאַחַר כָּךְ דָּם טָמֵא. וְהַאי נַמִּי הָוֵי וֶסֶת. וְכָל שָׁעָה שֶׁתִּרְאֶה דָּם טָמֵא אַחַר דָּם טָהוֹר, דַּיָּהּ שַׁעְתָּהּ:
<b>צְמַרְמוֹרֶת.</b> לְשׁוֹן סָמַר מִפַּחְדְּךָ בְשָׂרִי (תהלים קיט). אריצמינ"ט בְּלַעַ"ז:
<b>אוֹחֲזִין אוֹתָהּ.</b> כָּךְ לְמוּדָה לִהְיוֹת בְּכָל עֵת שֶׁהִיא רוֹאָה:
<b>וְכֵן כַּיּוֹצֵא בָהֶן.</b> מִשְּׁאָר סִימָנִים שֶׁהַנָּשִׁים הָרוֹאוֹת דָּם לְמוּדוֹת לִהְיוֹת בְּכָךְ. כְּגוֹן שֶׁרֹאשָׁהּ כָּבֵד עָלֶיהָ, אוֹ אוֹחֲזָהּ רֶתֶת וָרַעַד, אוֹ כְּאֵב לֵב, וְכַיּוֹצֵא בָּזֶה, אִם קָבְעָה לָהּ שָׁלֹשׁ פְּעָמִים הֲרֵי זֶה וֶסֶת:
<h3>משנה ט</h3>
<b>לְמוּדָה לִהְיוֹת רוֹאָה בִתְחִלַּת הַוְּסָתוֹת.</b> שֶׁבְּגוּפָהּ, כְּגוֹן בִּתְחִלַּת הָעִטּוּשִׁים וְהַפִּהוּקִין וְכַיּוֹצֵא בָּהֶן:
<b>אַף יָמִים וְשָׁעוֹת וְסָתוֹת.</b> שָׁעוֹת נַמִּי וְסָתוֹת נִינְהוּ, וּבָתַר דִּידְהוּ אָזְלִינַן. שֶׁאִם הָיְתָה רְגִילָה לִרְאוֹת מֵעֶשְׂרִים יוֹם לְעֶשְׂרִים יוֹם וּמִשֵּׁשׁ שָׁעוֹת לְשֵׁשׁ שָׁעוֹת, מֻתָּרוֹת לְשַׁמֵּשׁ בְּיוֹם עֶשְׂרִים עַד שֵׁשׁ שָׁעוֹת, וְחוֹשֶׁשֶׁת בְּשָׁעָה שִׁשִּׁית לְבַד<i data-commentator="IkkarTosfotYomTov" data-label="כג"></i>. עָבְרָה שָׁעָה שִׁשִּׁית וְלֹא רָאֲתָה, מֻתֶּרֶת לְשַׁמֵּשׁ כָּל הַיּוֹם כֻּלּוֹ:
<b>הָיְתָה לְמוּדָה לִהְיוֹת רוֹאָה עִם הָנֵץ הַחַמָּה.</b> סִיּוּמָא דְּמִלְּתָא דְּרַבִּי יוֹסֵי הִיא:
<b>אֵינָהּ אֲסוּרָה אֶלָּא עִם הָנֵץ הַחַמָּה.</b> וְכָל הַלַּיְלָה מְשַׁמֶּשֶׁת. וְאִם עָבַר הָנֵץ הַחַמָּה וְלֹא רָאֲתָה, מְשַׁמֶּשֶׁת כָּל הַיּוֹם. דְּדַוְקָא שְׁעַת הַוְּסָתוֹת חוֹשֶׁשֶׁת, וְתוּ לֹא:
<b>רַבִּי יְהוּדָה אוֹמֵר כָּל הַיּוֹם שֶׁלָּהּ.</b> כְּלוֹמַר מֻתֶּרֶת לְשַׁמֵּשׁ כָּל הַיּוֹם, מִשֶּׁעָבַר הָנֵץ הַחַמָּה<i data-commentator="IkkarTosfotYomTov" data-label="כד"></i> וְלֹא רָאֲתָה. אֲבָל כָּל הַלַּיְלָה שֶׁלִּפְנֵי הָנֵץ הַחַמָּה שֶׁל וֶסְתָּהּ, אֲסוּרָה לְשַׁמֵּשׁ. וְעִם הָנֵץ הַחַמָּה דְּקָתָנֵי, הַיְנוּ דִּרְגִילָה לְמִחְזֵי בְּסוֹף לֵילְיָא מִקַּמֵּי דִּלְמָטֵי תְּחִלַּת יְמָמָא, וַאֲנַן אָסְרִינַן לַהּ כָּל עוֹנַת וֶסְתָּהּ. נִמְצֵאת אֲסוּרָה כָּל הַלַּיְלָה שֶׁהִיא עוֹנַת וֶסְתָּהּ. וַהֲלָכָה כְּרַבִּי יְהוּדָה:
<h3>משנה י</h3>
<b>וְאֵינָהּ מִטַּהֶרֶת מִן הַוֶּסֶת.</b> שֶׁפָּסַק מִמֶּנָּה, שֶׁלֹּא לָחֹשׁ לוֹ:
<h3>משנה יא</h3>
<b>יֵשׁ גֶּפֶן שֶׁיֵּינָהּ אָדֹם וְיֵשׁ גֶּפֶן שֶׁיֵּינָהּ שָׁחֹר.</b> כָּךְ יֵשׁ אִשָּׁה שֶׁדָּם שֶׁלָּהּ אָדֹם, וְיֵשׁ שֶׁדָּם שֶׁלָּהּ שָׁחֹר:
<b>כָּל גֶּפֶן יֵשׁ בָּהּ יַיִן.</b> כָּל אִשָּׁה יֵשׁ לָהּ דַּם נִדָּה וְדַם בְּתוּלִים:
<b>וְשֶׁאֵין בָּהּ הֲרֵי זֶה דּוֹרְקְטִי.</b> דּוֹר קָטוּעַ. כְּלוֹמַר קְטוּעַ בָּנִים, עֲקָרָה שֶׁאֵינָהּ יוֹלֶדֶת:
<h2>פרק י</h2>
<h3>משנה א</h3>
<b>תִּינוֹקֶת.</b> נוֹתְנִין לָהּ אַרְבָּעָה לֵילוֹת. וַאֲפִלּוּ רוֹאָה, אָמְרִינַן דַּם בְּתוּלִים הוּא וְטָהוֹר:
<b>עַד שֶׁתִּחְיֶה הַמַּכָּה.</b> שֶׁתִּתְרַפֵּא הַמַּכָּה שֶׁל בְּעִילָה. וְכָל זְמַן שֶׁהַדָּם שׁוֹתֵת מִמֶּנָּה כְּשֶׁהִיא עוֹמֶדֶת, וּכְשֶׁהִיא יוֹשֶׁבֶת אֵינוֹ שׁוֹתֵת, אוֹ שֶׁשּׁוֹתֵת כְּשֶׁהִיא יוֹשֶׁבֶת עַל גַּבֵּי דָּבָר קָשֶׁה, וּכְשֶׁיּוֹשֶׁבֶת עַל גַּבֵּי דָּבָר רַךְ כְּגוֹן עַל גַּבֵּי כָּרִים וּכְסָתוֹת אֵינוֹ שׁוֹתֵת, בְּיָדוּעַ שֶׁלֹּא חָיְתָה הַמַּכָּה, וּמֵחֲמַת הַמַּכָּה שֶׁל בְּתוּלִים בָּא הַדָּם. אֲבָל אִם הַדָּם שׁוֹתֵת בֵּין כְּשֶׁהִיא עוֹמֶדֶת בֵּין כְּשֶׁהִיא יוֹשֶׁבֶת וּבֵין כְּשֶׁיּוֹשֶׁבֶת עַל דָּבָר רַךְ וּבֵין כְּשֶׁיּוֹשֶׁבֶת עַל דָּבָר קָשֶׁה, אֵין זֶה דַּם מַכָּה אֶלָּא דַּם נִדָּה:
<b>הִגִּיעַ זְמַנָּהּ לִרְאוֹת.</b> וְלֹא רָאֲתָה, וְנִשֵּׂאת:
<b>עַד מוֹצָאֵי שַׁבָּת אַרְבָּעָה לֵילוֹת.</b> שֶׁהֲרֵי הִיא נִשֵּׂאת בִּרְבִיעִי. דִּבְתוּלָה נִשֵּׂאת לְיוֹם רְבִיעִי וְנִבְעֶלֶת לֵיל חֲמִישִׁי:
<b>בְּעִילַת מִצְוָה.</b> בְּעִילָה רִאשׁוֹנָה:
<b>כָּל הַלַּיְלָה כֻּלָּהּ.</b> וַאֲפִלּוּ בּוֹעֵל בְּעִילוֹת הַרְבֵּה. וְכָל הַדְּבָרִים הַלָּלוּ, בַּדּוֹרוֹת הָרִאשׁוֹנִים בִּלְבַד, אֲבָל אַחַר שֶׁפָּשְׁטָה הַחֻמְרָא שֶׁהֶחְמִירוּ בְּנוֹת יִשְׂרָאֵל עַל עַצְמָן שֶׁאֲפִלּוּ רוֹאוֹת דָּם טִפָּה כְּחַרְדָּל יוֹשְׁבוֹת עָלֶיהָ שִׁבְעָה נְקִיִּים, כָּל הַנּוֹשֵׂא בְּתוּלָה אֲפִלּוּ קְטַנָּה שֶׁלֹּא הִגִּיעַ זְמַנָּהּ לִרְאוֹת וְלֹא רָאֲתָה מֵעוֹלָם, לְאַחַר שֶׁבָּעַל בְּעִילַת מִצְוָה<i data-commentator="IkkarTosfotYomTov" data-label="ד"></i> אֵין מֻתָּר לוֹ לָבֹא עָלֶיהָ עַד שֶׁתִּסְפֹּר שִׁבְעָה נְקִיִּים<i data-commentator="IkkarTosfotYomTov" data-label="ה"></i> אַחַר שֶׁיִּפְסֹק הַדָּם, כְּדִין שְׁאָר נָשִׁים שֶׁרוֹאוֹת דָּם:
<h3>משנה ב</h3>
<b>לֹא הִפְרִישָׁה.</b> לֹא בָּדְקָה עַצְמָהּ לְהַפְרִישׁ בְּטָהֳרָה:
<b>וּלְאַחַר יָמִים.</b> לְאַחַר שֶׁטָּבְלָה בְּלֵיל שְׁמִינִי:
<b>הֲרֵי זוֹ בְחֶזְקַת טָהֳרָה.</b> בַּיָּמִים שֶׁבֵּין טְבִילָתָהּ לִמְצִיאַת טֻמְאָה. וְטָהֳרוֹתֶיהָ שֶׁנָּגְעָה בָּהֶן טְהוֹרוֹת, דְּאֵמוּר הַשְׁתָּא הוּא דַּחֲזַאת:
<b>וּמְטַמְּאָה מֵעֵת לְעֵת.</b> אָרֵישָׁא קָאֵי, דְּקָתָנֵי וּלְאַחַר יָמִים בָּדְקָה וּמָצְאָה טְמֵאָה הֲרֵי הִיא בְּחֶזְקַת טָהֳרָה, אֲבָל מְטַמְּאָה מֵעֵת לְעֵת שֶׁל רְאִיָּה זוֹ אוֹ מִפְּקִידָה לִפְקִידָה:
<b>אֲפִלּוּ בַשְּׁנִיָּה לְנִדָּתָהּ.</b> בָּדְקָה שַׁחֲרִית וּמָצְאָה טְהוֹרָה, וּבֵין הַשְּׁמָשׁוֹת לֹא הִפְרִישָׁה, וְלִבְסוֹף שִׁבְעָה טָבְלָה, וּלְאַחַר יָמִים בָּדְקָה וּמָצְאָה טְמֵאָה, הֲרֵי זוֹ עַד עַכְשָׁיו בְּחֶזְקַת טָהֳרָה. וְשָׁלֹשׁ מַחֲלֹקוֹת בַּדָּבָר, לְתַנָּא קַמָּא בְּדִיקַת שַׁחֲרִית דִּשְׁבִיעִי הוּא דִּמְטַהַרְתָּהּ, אֲבָל שֵׁנִי לְנִדָּתָהּ, לֹא. וּלְרַבִּי יְהוּדָה אֲפִלּוּ בְּדִיקַת שַׁחֲרִית דִּשְׁבִיעִי לֹא מְטַהֲרָהּ עַד שֶׁתִּפְרֹשׁ בֵּין הַשְּׁמָשׁוֹת. וּלְרַבָּנָן אֲפִלּוּ בַּשֵּׁנִי, דְּכֵיוָן דְּפָסַק פָּסַק. וְדַוְקָא בַּשֵּׁנִי הוּא דִּמְטַהֲרִי רַבָּנָן, אֲבָל בָּרִאשׁוֹן מָצְאָה טָהוֹר וְשׁוּב לֹא בָּדְקָה, וְטָבְלָה בְּלֵיל שְׁמִינִי, וְעָשְׂתָה טָהֳרוֹת, וְאַחַר כָּךְ מָצְאָה טָמֵא, לֹא מְטַהֲרִי רַבָּנָן, לְפִי שֶׁבְּיוֹם רִאשׁוֹן הֻחְזְקָה מַעְיַן פָּתוּחַ. וּמִשּׁוּם הָכִי קָתָנֵי וַאֲפִלּוּ בַּשְּׁנִיָּה לְנִדָּתָהּ דַּוְקָא, אֲבָל רִאשׁוֹן לֹא. וַהֲלָכָה כַּחֲכָמִים:
<h3>משנה ג</h3>
<b>הַזָּב וְהַזָּבָה.</b> שֶׁצְּרִיכִין לִסְפֹּר שִׁבְעָה נְקִיִּים, וּפָסְקוּ מֵרְאִיָּתָן וְהִתְחִילוּ לִסְפֹּר, וּבָדְקוּ יוֹם רִאשׁוֹן וּשְׁבִיעִי כוּ':
<b>אֵין לָהֶם אֶלָּא יוֹם רִאשׁוֹן וּשְׁבִיעִי בִלְבָד.</b> וּצְרִיכִין לִסְפֹּר עוֹד חֲמִשָּׁה, יָמִים נְקִיִּים, כְּדֵי לְהַשְׁלִים לְשִׁבְעָה:
<b>רַבִּי עֲקִיבָא אוֹמֵר אֵין לָהֶם אֶלָּא שְׁבִיעִי.</b> שֶׁמָּא רָאוּ בֵּינְתַיִם וְסָתְרוּ סְפִירָתָן הָרִאשׁוֹנָה. וַהֲלָכָה כְּרַבִּי אֱלִיעֶזֶר:
<h3>משנה ד</h3>
<b>מְטַמְּאִין בְּמַשָּׂא.</b> בַּגְּמָרָא פָּרֵיךְ, אַטּוּ כָּל מֵת מִי לֹא מְטַמֵּא בְּמַשָּׂא. אֶלָּא מַאי בְּמַשָּׂא, בְּאֶבֶן מְסָמָא<i data-commentator="IkkarTosfotYomTov" data-label="ז"></i>. כְּלוֹמַר אֶבֶן גְּדוֹלָה וּכְבֵדָה שֶׁאֵינָהּ מִטַּלְטֶלֶת. וְאִם הִיא מֻנַּחַת עַל גַּבֵּי כֵּלִים וּמֵת נָתוּן עָלֶיהָ אֵין זֶה מַשָּׂא, הוֹאִיל וְאֵינָהּ רְאוּיָה לְהִטַּלְטֵל עִמּוֹ, וּשְׁאָר מֵתִים לֹא מְטַמּוּ, וְהָנֵי מְטַמּוּ מִדְּרַבָּנָן, הוֹאִיל וּמֵחַיִּים מְטַמּוּ בְּאֶבֶן מְסָמָא מִדְּאוֹרַיְתָא שֶׁהֲרֵי מְטַמְּאִים מוֹשָׁב כָּל שֶׁתַּחְתֵּיהֶן, גַּזּוּר בְּהוּ רַבָּנָן לְאַחַר מִיתָה שֶׁמָּא יִתְעַלְּפוּ וְדוֹמֶה לְמֵת, וְאִי אָמַרַת זָב מֵת אֵינוֹ מְטַמֵּא, בְּזָב חַי שֶׁנִּתְעַלֵּף אָתֵי לְטַהוֹרֵי:
<b>עַד שֶׁיִּמֹּק הַבָּשָׂר.</b> דִּמֵהַשְׁתָּא הָוֵי מֵת וַדַּאי:
<b>נָכְרִי שֶׁמֵּת.</b> אַף עַל גַּב דְּמֵחַיִּים הֲרֵי הוּא כַּזָּב לְכָל דְּבָרָיו וּמְטַמֵּא בְּאֶבֶן מְסָמָא, מִשֶּׁמֵּת, טָהוֹר מִלְּטַמֵּא בְּאֶבֶן מְסָמָא, הוֹאִיל וְטֻמְאַת זִיבָה שֶׁעָלָיו מֵחַיִּים אֵינָהּ אֶלָּא מִדִּבְרֵי סוֹפְרִים:
<b>כָּל הַנָּשִׁים.</b> מַחְזְקִינַן לְהוּ כְּנִדּוֹת, וּמַטְבִּילִין כֵּלִים שֶׁהָיוּ עֲלֵיהֶן סָמוּךְ לִיצִיאַת נְשָׁמָה אַף עַל פִּי שֶׁלֹּא נָגְעוּ בָּהֶן לְאַחַר מִיתָה. לְפִי שֶׁבָּרִאשׁוֹנָה הָיוּ מַטְבִּילִין כֵּלִים עַל גַּבֵּי נִדּוֹת מֵתוֹת, וְהָיוּ נִדּוֹת חַיּוֹת מִתְבַּיְּשׁוֹת, שֶׁאֲפִלּוּ בְּמִיתָתָן הֵן מְשֻׁנּוֹת מִשְּׁאָר נָשִׁים, הִתְקִינוּ שֶׁיִּהְיוּ מַטְבִּילִין עַל גַּבֵּי כָּל הַנָּשִׁים, מִפְּנֵי כְּבוֹדָן שֶׁל נִדּוֹת חַיּוֹת:
<b>וּבֵית הִלֵּל אוֹמְרִים אֵין נִדָּה אֶלָּא שֶׁמֵּתָה נִדָּה.</b> דְּלֵית לְהוּ לְבֵית הִלֵּל הַאי תַּקַּנְתָּא:
<h3>משנה ה</h3>
<b>מְטַמְּאָה מִשּׁוּם כֶּתֶם.</b> שֶׁל נִדָּה, בְּמַשֶּׁהוּ<i data-commentator="IkkarTosfotYomTov" data-label="ח"></i>, דְּאִי מִשּׁוּם טֻמְאַת מֵת, לֹא מְטַמְּאָה אֶלָּא בִּרְבִיעִית:
<b>וּמְטַמְּאָה בְּאֹהֶל.</b> אִם כָּל הָרְבִיעִית יַחַד:
<b>שֶׁמְּטַמָּא מִשּׁוּם כָּתֶם.</b> בְּמַשֶּׁהוּ. שֶׁנֶּעֱקַר מֵחַיִּים. וְאֵין הֲלָכָה לֹא כְּרַבִּי יְהוּדָה וְלֹא כְּרַבִּי יוֹסֵי. הִלְכָּךְ, לֹא שְׁנָא יוֹשֶׁבֶת עַל מַשְׁבֵּר וְלֹא שְׁנָא שְׁאָר מֵתוֹת, כֻּלְּהוּ מְטַמְּאוֹת מִשּׁוּם כֶּתֶם, וּמְטַמְּאוֹת בְּאֹהֶל<i data-commentator="IkkarTosfotYomTov" data-label="ט"></i>:
<h3>משנה ו</h3>
<b>מְעָרָה מַיִם לַפֶּסַח.</b> מִכְּלִי אֶל כְּלִי לִרְחֹץ בָּם אֶת בְּשַׂר הַפֶּסַח. אֲבָל בַּמַּיִם אֵינָהּ נוֹגַעַת<i data-commentator="IkkarTosfotYomTov" data-label="י"></i>, שֶׁהִיא טְבוּלַת יוֹם, שֶׁטָּבְלָה לְסוֹף שְׁבוּעַיִם וְאֵין לָהּ הַעֲרֵב שֶׁמֶשׁ עַד יוֹם שְׁמוֹנִים<i data-commentator="IkkarTosfotYomTov" data-label="יא"></i> שֶׁהוּא תֵּכֶף לַהֲבָאַת כַּפָּרָתָהּ, וְהַכָּתוּב עֲשָׂאָהּ טְבוּלַת יוֹם, דִּכְתִיב (ויקרא יב) בְּכָל קֹדֶשׁ לֹא תִגָּע, וְקַיְמָא לָן בְּכָל קֹדֶשׁ, לְרַבּוֹת אֶת הַתְּרוּמָה, וּטְבוּל יוֹם, שֵׁנִי הוּא, וּכְשֶׁהִיא מְעָרָה, אֵינָהּ נוֹגַעַת בַּמַּיִם אֶלָּא בַּכְּלִי, וְשֵׁנִי אֵינוֹ מְטַמֵּא כְּלִי. אֲבָל בַּמַּיִם לֹא תִגַּע, הוֹאִיל וְהֵם עֲשׂוּיִין לִרְחֹץ בָּהֶם אֶת הַפֶּסַח, דְּחֻלִּין שֶׁנַּעֲשׂוּ עַל טָהֳרַת הַקֹּדֶשׁ כְּקֹדֶשׁ דָּמֵי:
<b>חָזְרוּ לוֹמַר הֲרֵי הִיא כְמַגָּע טְמֵא מֵת.</b> טְבוּל יוֹם דִּינוֹ כְּנוֹגֵעַ בִּטְמֵא מֵת, שֶׁהוּא רִאשׁוֹן, דַּוְקָא לַקָּדָשִׁים, אֲבָל לְחֻלִּין, לֹא הָוֵי טְבוּל יוֹם כְּנוֹגֵעַ בִּטְמֵא מֵת לִהְיוֹת רִאשׁוֹן, אֶלָּא שֵׁנִי, הִלְכָּךְ יְכוֹלָה הִיא לִגַּע אֲפִלּוּ בַּמַּיִם, שֶׁהַמַּיִם חֻלִּין הֵן, וּטְבוּל יוֹם, שֵׁנִי הוּא, וְאֵין שֵׁנִי עוֹשֶׂה שְׁלִישִׁי בְּחֻלִּין. וְאַף עַל פִּי שֶׁהַמַּיִם הַלָּלוּ נַעֲשִׂים עַל טָהֳרַת הַקֹּדֶשׁ שֶׁהֲרֵי לִרְחִיצַת פֶּסַח עֲשׂוּיוֹת, לֹא מַהֲנֵי שֵׁנִי בְּהוּ, דְּחֻלִּין שֶׁנַּעֲשׂוּ עַל טָהֳרַת הַקֹּדֶשׁ לָאו כְּקֹדֶשׁ דָּמוּ<i data-commentator="IkkarTosfotYomTov" data-label="יג"></i>:
<b>בֵּית שַׁמַּאי אוֹמְרִים אַף כִּטְמֵא מֵת.</b> שֶׁהוּא אַב הַטֻּמְאָה וְעוֹשֶׂה מַגָּעוֹ רִאשׁוֹן. כָּךְ מַגָּעוֹ שֶׁל טְבוּל יוֹם, רִאשׁוֹן הוּא:
<h3>משנה ז</h3>
<b>וּמוֹדִים שֶׁאוֹכֶלֶת בַּמַּעֲשֵׂר.</b> כְּדִין טְבוּל יוֹם, דְּטָבַל וְעָלָה אוֹכֵל בַּמַּעֲשֵׂר:
<b>וְקוֹצָה לָהּ חַלָּה.</b> וְאֵינָהּ קוֹרְאָה לָהּ שֵׁם, וּמַנִּיחָתָהּ בִּכְלִי. וְאַף עַל פִּי שֶׁהִיא נוֹגַעַת בְּחֻלִּין הַטְּבוּלִין לְחַלָּה, לָאו כַּחַלָּה דָּמֵי, וְאֵין שֵׁנִי פּוֹסֵל בָּהֶן:
<b>וּמַקֶּפֶת.</b> מְקָרֶבֶת הַכְּלִי שֶׁהִנִּיחָה בּוֹ הַחַלָּה אֵצֶל הָעִסָּה. לְפִי שֶׁמִּצְוָה לִתְרֹם מִן הַמֻּקָּף, מִן הַקָּרוֹב לַדָּבָר שֶׁהוּא תּוֹרֵם עָלָיו:
<b>וְאִם נָפַל מֵרֻקָּהּ וּמִדַּם טָהֳרָהּ.</b> דַּהֲווּ לְהוּ מַשְׁקִין הַיּוֹצְאִין מִן הַטְּבוּל יוֹם, וּטְהוֹרִין הֵן:
<b>צְרִיכָה טְבִילָה בָּאַחֲרוֹנָה.</b> לֵיל שְׁמוֹנִים צְרִיכָה טְבִילָה לֶאֱכֹל בַּתְּרוּמָה אִם כֹּהֶנֶת הִיא. וְאִם יִשְׂרְאֵלִית הִיא, צְרִיכָה טְבִילָה לְבִיאַת מִקְדָּשׁ, מִפְּנֵי שֶׁטְּבוּלַת יוֹם אָרֹךְ הִיא וְהִסִּיחָה דַּעְתָּהּ מִן הַתְּרוּמָה וּמִן הַמִּקְדָּשׁ:
<b>אֵינָהּ צְרִיכָה טְבִילָה בָּאַחֲרוֹנָה.</b> וְסוֹמֶכֶת עַל הַטְּבִילָה שֶׁל סוֹף שְׁבוּעַיִם. וְדַוְקָא לִתְרוּמָה וּלְבִיאַת מִקְדָּשׁ. אֲבָל לַאֲכִילַת קָדָשִׁים, מוֹדוּ בֵּית הִלֵּל שֶׁהִיא צְרִיכָה טְבִילָה אַחֶרֶת לְסוֹף שְׁמוֹנִים, דְּקַיְמָא לָן<i data-commentator="IkkarTosfotYomTov" data-label="טז"></i> הָאוֹנֵן וּמְחֻסַּר כִּפּוּרִים צְרִיכִים טְבִילָה לַקֹּדֶשׁ, הִלְכָּךְ, לְאַחַר שֶׁהֵבִיאָה כַּפָּרָתָהּ, טוֹבֶלֶת לַקָּדָשִׁים:
<h3>משנה ח</h3>
<b>הָרוֹאָה יוֹם אַחַד עָשָׂר.</b> שֶׁהוּא סוֹף יְמֵי זִיבָה, וְאֵין יוֹם שֶׁלְּאַחֲרָיו מִצְטָרֵף עִמּוֹ לְזִיבָה. שֶׁאִם רָאֲתָה יוֹם שְׁנֵים עָשָׂר וּשְׁלֹשָׁה עָשָׂר, אֵינָהּ זָבָה גְּדוֹלָה בִּשְׁבִיל כֵּן, לְפִי שֶׁהֵן תְּחִלַּת יְמֵי נִדָּה וְאֵינָן מִצְטָרְפִין עִם יְמֵי זִיבָה:
<b>בֵּית שַׁמַּאי אוֹמְרִים מְטַמְּאִין מִשְׁכָּב וּמוֹשָׁב.</b> וַאֲפִלּוּ הַבּוֹעֵל מְטַמֵּא מִשְׁכָּב וּמוֹשָׁב לְטַמֵּא אֳכָלִין וּמַשְׁקִין, מִפְּנֵי שֶׁהוּא כְּבָא עַל שׁוֹמֶרֶת יוֹם כְּנֶגֶד יוֹם, דְּסָבְרֵי בֵּית שַׁמַּאי יוֹם אַחַד עָשָׂר בָּעֵי שִׁמּוּר<i data-commentator="IkkarTosfotYomTov" data-label="יח"></i>. וּבֵית הִלֵּל פּוֹטְרִים מִן הַקָּרְבָּן, דְּסָבְרֵי, יוֹם אַחַד עָשָׂר הוֹאִיל וְאֵין יוֹם שֶׁלְּאַחֲרָיו מִצְטָרֵף עִמּוֹ לְזִיבָה, לֹא בָּעֵי שִׁמּוּר. מִיהוּ לְעִנְיַן טֻמְאָה מוֹדוּ דְּבוֹעֲלָהּ מְטַמֵּא מִדְּרַבָּנָן, גְּזֵרָה יוֹם אַחַד עָשָׂר אַטּוּ תּוֹךְ אַחַד עָשָׂר, דִּמְטַמְּאָה בּוֹעֲלָהּ מִדְּאוֹרַיְתָא, אֲבָל לְעִנְיַן קָרְבָּן, לְהָבִיא חֻלִּין לָעֲזָרָה, לֹא:
<b>טָבְלָה בַיּוֹם שֶׁלְּאַחֲרָיו.</b> דְּעַבְדָה שִׁמּוּר קְצָת. וְשִׁמּוּר מְעַלְּיָא הוּא, אֶלָּא שֶׁתּוֹךְ אַחַד עָשָׂר יוֹם אָסוּר לַעֲשׂוֹת כֵּן, שֶׁלֹּא תָּבֹא לִידֵי סָפֵק, שֶׁמָּא תִּרְאֶה לְאַחַר תַּשְׁמִישׁ וּמִצְטָרְפִין הַיָּמִים לְזִיבָה:
<b>מְטַמְּאִין מִשְׁכָּב וּמוֹשָׁב.</b> מִדְּרַבָּנָן מְטַמֵּא אֲפִלּוּ בּוֹעֲלָהּ מִשְׁכָּב וּמוֹשָׁב. גְּזֵרָה אַטּוּ תּוֹךְ אַחַד עָשָׂר:
<b>וּפְטוּרִין מִן הַקָּרְבָּן.</b> דְּהָא עַבְדָה שִׁמּוּר. וְאַף עַל פִּי שֶׁחָזְרָה וְרָאֲתָה, אֵין מִצְטָרְפִין לְזִיבָה, שֶׁהֲרֵי תְּחִלַּת נִדָּה הִיא:
<b>גַּרְגְּרָן.</b> מְמַהֵר לַחֲטֹא. שֶׁמָּא יַרְגִּיל בְּכָךְ תּוֹךְ אַחַד עָשָׂר. אֲבָל לְעִנְיַן טֻמְאָה, טָהוֹר:
<b>וְחַיָּבִין בַּקָּרְבָּן.</b> אֲפִלּוּ לֹא תִּרְאֶה לְמָחָר, דְּהָא בַּעְיָא שִׁמּוּר, וְזֹאת לֹא שָׁמְרָה כְּלָל, וְנִמְצָא שֶׁבָּעַל זָבָה קְטַנָּה:
<b>טָבְלָה בַיּוֹם שֶׁלְּאַחֲרָיו.</b> דְּעַבְדָא קְצָת שִׁמּוּר, וְשִׁמְּשָׁה:
<b>הֲרֵי זוֹ תַרְבּוּת רָעָה.</b> שֶׁמָּא תִּרְאֶה אַחֲרֵי כֵן וְתִצְטָרֵף לְשֶׁלְּפָנָיו וְאֵין טְבִילָתָהּ טְבִילָה:
<b>וּמַגָּעָן.</b> לְעִנְיַן טֻמְאָה וְטָהֳרָה:
<b>וּבְעִילָתָן.</b> לְעִנְיַן קָרְבָּן:
<b>תְּלוּיִין.</b> שֶׁאִם תִּרְאֶה, מַגָּעָן מַגַּע זָבָה וְחַיָּבִין קָרְבָּן בִּבְעִילָתָן. וְאִם לֹא תִרְאֶה, מַגָּעָן טָהוֹר, וּפְטוּרִין מִן הַקָּרְבָּן עַל בְּעִילָתָן:
