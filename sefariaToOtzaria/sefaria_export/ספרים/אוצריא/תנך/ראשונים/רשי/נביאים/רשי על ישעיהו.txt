<h1>רש"י על ישעיהו</h1>
רש״י
<h2>פרק א</h2>
<h3>פסוק א</h3>
<b>חֲזוֹן יְשַׁעְיָהוּ בֶן אָמוֹץ וְגוֹ׳.</b> אָמַר רַבִּי לֵוִי (מגילה י:): דָּבָר זֶה מָסֹרֶת בְּיָדֵינוּ מֵאֲבוֹתֵינוּ: אָמוֹץ וַאֲמַצְיָה מֶלֶךְ יְהוּדָה אַחִים הָיוּ:
<b>אֲשֶׁר חָזָה עַל יְהוּדָה וִירוּשָׁלִָם.</b> וַהֲלֹא עַל כַּמָּה אֻמּוֹת נִתְנַבֵּא: מַשָּׂא בָּבֶל (ישעיהו יג:א), מַשָּׂא מוֹאָב (ישעיהו טו:א)? הָא לָמַדְתָּ שֶׁאֵין זֶה תְּחִלַּת הַסֵּפֶר וְלֹא נִקְרָא הַסֵּפֶר עַל שֵׁם הֶחָזוֹן הַזֶּה. וְכֵן שָׁנִינוּ בִּבְרַיְתָא דִּמְכִילְתָּא, ״בִּשְׁנַת מוֹת הַמֶּלֶךְ עֻזִּיָּהוּ״ (ישעיהו ו:א) תְּחִלַּת הַסֵּפֶר, אֶלָּא שֶׁאֵין מֻקְדָּם וּמְאֻחָר בַּסֵּדֶר. וְהַדְּבָרִים מוֹכִיחִים, שֶׁהֲרֵי בְּיוֹם הָרַעַשׁ, יוֹם שֶׁנִּצְטָרַע עֻזִּיָּהוּ, נֶאֱמַר ״וָאֶשְׁמַע אֶת קוֹל ה׳ אוֹמֵר אֶת מִי אֶשְׁלַח וּמִי יֵלֶךְ לָנוּ״ (ישעיהו ו:ח), וְאָמַר ״הִנְנִי שְׁלָחֵנִי״. לָמַדְנוּ שֶׁהוּא תְּחִלַּת שְׁלִיחוּתוֹ, וּנְבוּאָה זוֹ נֶאֶמְרָה אַחַר כָּךְ. וְעַל זוֹ לְבַדָּהּ נֶאֱמַר ״אֲשֶׁר חָזָה עַל יְהוּדָה וִירוּשָׁלִָם״, כְּשֵׁם שֶׁאָמַר עַל מַשָּׂא כָּל אֻמָּה וְאֻמָּה ״מַשָּׂא אֻמָּה פְּלוֹנִי״, אַף כָּאן כָּתַב חָזוֹן זֶה חָזָה עַל יְהוּדָה וִירוּשָׁלִָם. וּלְפִי שֶׁהֵם תּוֹכְחוֹת קֹשִׁי, קְרָאָם חָזוֹן, שֶׁהוּא קָשֶׁה מֵעֲשָׂרָה לְשׁוֹנוֹת שֶׁנִּקְרֵאת נְבוּאָה, כְּמוֹ שֶׁאָמְרוּ בִּבְרֵאשִׁית רַבָּה (בראשית רבה מד:), וּרְאָיָה לַדָּבָר ״חָזוּת קָשָׁה הֻגַּד לִי״ (ישעיהו כא:ב):
<b>בִּימֵי עֻזִּיָּהוּ וְגוֹ׳.</b> מַלְכֵי יְהוּדָה – אַרְבָּעָה מְלָכִים הַלָּלוּ קִפֵּחַ בְּיָמָיו. בְּיוֹם שֶׁנִּצְטָרַע עֻזִּיָּהוּ שָׁרְתָה שְׁכִינָה עָלָיו, וְנִתְנַבֵּא כָּל יְמֵי הַמְּלָכִים הַלָּלוּ, עַד שֶׁעָמַד מְנַשֶּׁה וַהֲרָגוֹ (וּנְבוּאָה זוֹ נֶאֶמְרָה בִּימֵי חִזְקִיָּהוּ אַחַר שֶׁגָּלוּ עֲשֶׂרֶת הַשְּׁבָטִים כְּתַרְגּוּם יוֹנָתָן):
<h3>פסוק ב</h3>
<b>שִׁמְעוּ שָׁמַיִם וְהַאֲזִינִי אֶרֶץ.</b> מֹשֶׁה אָמַר ״הַאֲזִינוּ הַשָּׁמַיִם וְתִשְׁמַע הָאָרֶץ״ (דברים לב:א), לָמָּה שִׁנָּה יְשַׁעְיָה אֶת הַלָּשׁוֹן? שָׁנוּ רַבּוֹתֵינוּ בְּדָבָר זֶה וּמִדְרָשׁוֹת רַבִּים בְּפָרָשַׁת הַאֲזִינוּ בְּסִפְרִי, וְנֶחְלְקוּ חֲכָמִים עֲלֵיהֶם וְאָמְרוּ: אֵין הַדָּבָר כֵּן, אֶלָּא בִּזְמַן שֶׁהָעֵדִים בָּאִים וּמְעִידִים וְנִמְצְאוּ דִבְרֵיהֶם מְכֻוָּנִים – עֵדוּתָן קַיֶּמֶת, וְאִם לָאו – אֵין עֵדוּתָן קַיֶּמֶת. אִלּוּ לֹא בָּא יְשַׁעְיָה וְנָתַן שְׁמִיעָה לַשָּׁמַיִם וְהַאֲזָנָה לָאָרֶץ, הָיוּ שָׁמַיִם מְעִידִים וְאוֹמְרִים: כְּשֶׁנִּקְרָאנוּ לְעֵדוּת זוֹ בִּימֵי מֹשֶׁה, שֶׁאָמַר ״הַעִידֹתִי בָכֶם הַיּוֹם״ (דברים ל:יט), בְּהַאֲזָנָה שָׁמַעְנוּ, וְהָאָרֶץ מְעִידָה: אֲנִי נִקְרֵאתִי בִּלְשׁוֹן שְׁמִיעָה, וְאֵין עֵדוּתָן מְכֻוֶּנֶת. בָּא יְשַׁעְיָה וְחִלֵּף אֶת הַדָּבָר, נִמְצְאוּ שְׁנֵיהֶם מְעִידִים בִּלְשׁוֹן הַאֲזָנָה וּבִלְשׁוֹן שְׁמִיעָה:
<b>כִּי ה׳ דִּבֵּר.</b> שֶׁתִּהְיוּ עֵדִים בַּדָּבָר כְּשֶׁהִתְרֵיתִי בָּם בִּימֵי מֹשֶׁה. לָכֵן בֹּאוּ וְשִׁמְעוּ שֶׁאֲנִי מִתְוַכֵּחַ עִמָּם, שֶׁעָבְרוּ עַל הַהַתְרָאָה. אֲנִי לֹא סָרַחְתִּי בָּהֶם, אֶלָּא גִּדַּלְתִּים וְרוֹמַמְתִּים וְהֵם פָּשְׁעוּ בִי (סֵפָרִים אֲחֵרִים). שֶׁתִּהְיוּ עֵדִים לַדָּבָר, וְהֵיכָן דִּבֵּר? ״הַאֲזִינוּ הַשָּׁמַיִם וַאֲדַבֵּרָה״ (דברים לב:א) בַּמְכִילְתָּא (בא יב):
<h3>פסוק ג</h3>
<b>קֹנֵהוּ.</b> מְתַקְּנוֹ בַּחֲרִישָׁה בַּיּוֹם, וּמֵאַחַר שֶׁהִרְגִּילוֹ בְּכָךְ יוֹדֵעַ בּוֹ. אֲבָל חֲמוֹר אָטוּם אֵינוֹ מֵבִין בְּעָלָיו עַד שֶׁיַּאֲכִילֶנּוּ. וְיִשְׂרָאֵל לֹא נִתְפַּקַּח לֵידַע כְּשׁוֹר, כְּשֶׁקְּרָאתִיו ״יִשְׂרָאֵל יִהְיֶה שְׁמֶךָ״ (בראשית לה:י), וְהוֹדַעְתִּיו קְצָת חֻקּוֹתַי וְהֵם עֲזָבוּנִי, כִּדְמְפוֹרָשׁ (יחזקאל כ:לט) וְאוֹמֵר ״אִישׁ אֶת גִּלּוּלֵי וְגוֹ׳״. וְאַף לְאַחַר שֶׁהוֹצֵאתִים מִמִּצְרַיִם וְהֶאֱכַלְתִּים אֶת הַמָּן וְקָרָאתִי אוֹתָם ״עַמִּי בְּנֵי יִשְׂרָאֵל״, לֹא הִתְבּוֹנְנוּ כַּחֲמוֹר (סא"א). דָּבָר אַחֵר: <b>יָדַע שׁוֹר קֹנֵהוּ.</b> מַכִּיר הַשּׁוֹר קוֹנֵהוּ לִהְיוֹת מוֹרָאוֹ עָלָיו, לֹא שִׁנָּה מַה שֶׁגָּזַרְתִּי עָלָיו לוֹמַר אֵינִי חוֹרֵשׁ הַיּוֹם, וַחֲמוֹר לֹא אָמַר לִבְעָלָיו אֵינִי טוֹעֵן הַיּוֹם. וּמָה אֵלּוּ שֶׁנִּבְרְאוּ לְשַׁמֶּשְׁכֶם, וְאֵינָם לֹא לְקִבּוּל שָׂכָר אִם יִזְכּוּ וְלֹא לְשִׁלּוּם פֻּרְעָנוּת אִם חוֹטְאִים, לֹא שִׁנּוּ אֶת מִדָּתָם שֶׁגָּזַרְתִּי עֲלֵיהֶם, וְיִשְׂרָאֵל שֶׁאִם זוֹכִים מְקַבְּלִים שָׂכָר וְאִם חוֹטְאִים מְקַבְּלִים פֻּרְעָנוּת:
<b>לֹא יָדַע.</b> לֹא אָבוּ לֵידַע, וְיָדְעוּ וְדָשׁוּ בְּעָקֵב, וְעַמִּי לֹא נָתַן לֵב לְהִתְבּוֹנֵן:
<h3>פסוק ד</h3>
<b>הוֹי.</b> כָּל הוֹי שֶׁבַּמִּקְרָא לְשׁוֹן קֹבֶל וְקִינָה, כְּאָדָם הַגּוֹנֵחַ מִלִּבּוֹ וְצוֹעֵק ״אֲהָה״, אֶלָּא שֶׁיֵּשׁ מֵהֶם מוּעָטִין שֶׁהֵם לְשׁוֹן צַעֲקַת קְרִיאַת קוֹל, כְּמוֹ ״הוֹי הוֹי וְנֻסוּ מֵאֶרֶץ צָפוֹן״ (זכריה ב:י), וְתַרְגּוּמוֹ ״אַכְלוּ״ לְשׁוֹן הַכְרָזָה. הוֹי יֵשׁ לִזְעוֹק עַל גּוֹי קָדוֹשׁ הַנֶּהְפַּךְ לִהְיוֹת גּוֹי חוֹטֵא, וְעַם שֶׁנֶּאֱמַר בּוֹ ״כִּי עַם קָדוֹשׁ אַתָּה״ (דברים ז:ו) נֶהְפַּךְ לִהְיוֹת עַם כֶּבֶד עָוֹן:
<b>עַם כֶּבֶד עָוֹן.</b> כְּבֵדוּת עָוֹן. כָּבֵד אָדָם שֶׁהוּא כָּבֵד, פישנ״ט בְּלַעַ״ז. כֶּבֶד שֵׁם דָּבָר שֶׁל כְּבֵדוּת, פישנטומ״א בְּלַעַ״ז, וְדָבוּק עִם תֵּיבַת עָוֹן:
<b>זֶרַע מְרֵעִים.</b> וְהֵם הָיוּ ״זֶרַע בֵּרַךְ ה׳״ (ישעיהו סא:ט), בָּנִים הָיוּ לְהַקָּדוֹשׁ בָּרוּךְ הוּא נֶהֶפְכוּ לְמַשְׁחִיתִים:
<b>נִאֲצוּ.</b> הִרְגִּיזוּ:
<b>נָזֹרוּ אָחוֹר.</b> אֵין נְזִירָה בְּכָל מָקוֹם אֶלָּא לְשׁוֹן פְּרִישׁוּת, וְכֵן הוּא אוֹמֵר ״וְיִנָּזְרוּ מִקָּדְשֵׁי בְנֵי יִשְׂרָאֵל״ (ויקרא כב:ב), ״נְזִיר אֶחָיו״ (בראשית מט:כו). אַף כָּאן נָזוֹרוּ – נְסוֹגוּ לַאֲחוֹרֵיהֶם מֵאֵצֶל הַמָּקוֹם:
<h3>פסוק ה</h3>
<b>עַל מֶה תֻכּוּ וְגוֹ׳.</b> אָדָם שֶׁלָּקָה וְחוֹזֵר עַל סִרְחוֹנוֹ, חֲבֵרוֹ מוֹכִיחוֹ וְאוֹמֵר לוֹ: ״עַל זֶה לָקִיתָ, וְאֵינְךָ נוֹתֵן לֵב לוֹמַר ׳עַל סֻרְחָן זֶה לָקִיתִי, לֹא אָשׁוּב לַעֲשׂוֹת עוֹד׳?״ אַף כָּאן ״עַל מֶה תֻּכּוּ״ מֵאַחַר שֶׁעֲדַיִן אַתֶּם מוֹסִיפִים סָרָה, לָסוּר מֵאַחֲרֵי הַמָּקוֹם? הֲלֹא כְּבָר כָּל רֹאשׁ לָחֳלִי, וְלָמָּה לֹא תָבִינוּ?
<h3>פסוק ו</h3>
<b>מְתֹם.</b> לְשׁוֹן תְּמִימוּת, שָׁלֵם מֵאֵין מַכְאוֹב:
<b>פֶּצַע.</b> מַכַּת חֶרֶב:
<b>חַבּוּרָה.</b> לְשׁוֹן חַבָּלָה:
<b>וּמַכָּה טְרִיָּה.</b> תִּרְגֵּם יוֹנָתָן: ״מְרַסְסָא״, כְּתוּתָה וּמְרוּסֶסֶת:
<b>טְרִיָּה.</b> דמיצייד״א בְּלַעַ״ז, וּבִלְשׁוֹן גְּמָרָא יֵשׁ ״טַרְיֵה לְרֵישֵׁיהּ״ (חולין מה:). מְנַחֵם פֵּירֵשׁ לְשׁוֹן לַחוּת, כְּלוֹמַר: לַחָה וְרְטוּבָה, תָּמִיד נוֹבַעַת, מוישט״א בְּלַעַ״ז:
<b>לֹא זֹרוּ.</b> הַנְּגָעִים הָאֵלֶּה לֹא זוֹרוּ עַל יְדֵי רוֹפְאִים אַבְקַת סַמָּנֵי תַחְבּוֹשֶׁת, לָשׁוֹן ״יְזֹרֶה עַל נָוֵהוּ גָפְרִית״ (איוב יח:טו). וּמְנַחֵם פֵּרֵשׁ לְשׁוֹן רְפוּאָה, כְּמוֹ ״אֵין דָּן דִּינֵךְ לְמָזוֹר״ (ירמיהו ל:יג). <b>וְלֹא חֻבָּשׁוּ.</b> לְשׁוֹן רְפוּאָה:
<b>וְלֹא רֻכְּכָה בַּשָּׁמֶן.</b> לֹא רֻכְּכָה מַכָּתָם בַּשֶּׁמֶן כְּמִשְׁפַּט שְׁאָר מַכּוֹת, וְאֵין נוֹפֵל כָּאן לוֹמַר ׳לֹא רֻכְּכוּ בַּשֶּׁמֶן׳, שֶׁאֵין מְרַכְּכִין אֶלָּא בִּמְקוֹם הַמַּכָּה, אֲבָל הַמָּזוֹר וְהַחֲבִישָׁה נוֹפֵל לְשׁוֹנָם עַל כָּל הַגּוּף, לְפִיכָךְ נוֹפֵל בָּם לְשׁוֹן רַבִּים: ״לֹא זֹרוּ״ הַנְּגָעִים ״וְלֹא חֻבָּשׁוּ״. וְיוֹנָתָן פָּתַר כָּל הַמִּקְרָא בִּלְשׁוֹן דּוּגְמָא, עַל שֶׁהֵם מְלוּכְלָכִים וּמְנוּגָּעִים בֶּעָוֹן, וְתִרְגֵּם ״מִכַּף רֶגֶל וְעַד רֹאשׁ״ מִקְּטַנִּים וְעַד גְּדוֹלִים (ירמיהו ו:ג), ״אֵין בּוֹ מְתֹם״ אֵין טוֹב בּוֹ, ״פֶּצַע וְחַבּוּרָה״ פֶּשַׁע וַעֲוֹנוֹת וְחַטָּאִים. <b>לֹא זֹרוּ וְגוֹ׳</b> כְּלוֹמַר לֹא נִתְרַפְּאוּ לָשׁוּב בִּתְשׁוּבָה שְׁלֵמָה, וְלֹא רֻכְּכָה בַּשָּׁמֶן אֲפִלּוּ צַד הִרְהוּר תְּשׁוּבָה אֵין בְּלִבָּם:
<h3>פסוק ז</h3>
<b>לְנֶגְדְּכֶם זָרִים אֹכְלִים אֹתָהּ.</b> לְעֵינֵיכֶם יֹאכְלוּהָ אוֹיְבֵיכֶם:
<b>וּשְׁמָמָה.</b> מִכֶּם, כְּנַחֲלָה הַנֶּהְפֶּכֶת לְזָרִים וְהִיא שְׁמָמָה מִבְּעָלֶיהָ; כָּךְ תִּרְגֵּם יוֹנָתָן:
<h3>פסוק ח</h3>
<b>וְנוֹתְרָה בַת צִיּוֹן.</b> רֵיקָנִית מִיּוֹשְׁבֶיהָ, כִּי יִגְלוּ מִתּוֹכָהּ, כַּאֲשֶׁר תִּוָּתֵר סֻכַּת הַכֶּרֶם שֶׁעֲשָׂאָהּ נוֹצֵר, וּבְעֵת יִבְצֹר הַכֶּרֶם מַנִּיחַ סֻכָּתוֹ וְהוֹלֵךְ, ״בָּתַר דִּקְטָפוּהִי״ (תרגום יונתן) – לְאַחַר שֶׁבָּצְרוּ אוֹתָהּ:
<b>כִּמְלוּנָה בְמִקְשָׁה.</b> ״כַּאֲשֶׁר תֵּעָזֵב הַמְּלוּנָה שֶׁעָשָׂה נוֹצֵר בְּרֹאשׁ הַמִּקְשָׁה לִשְׁמֹר קִישּׁוּאִין שֶׁלָּהּ, וּמִשֶּׁתִּלָּקֵט מַנִּיחָהּ וְהוֹלֵךְ. זוֹ שֶׁבַּכֶּרֶם קְרוּיָה סֻכָּה, לְפִי שֶׁהוּא גָּר שָׁם יוֹמָם וָלַיְלָה, בַּיּוֹם שׁוֹמְרָהּ מִן הָעוֹפוֹת וּבַלַּיְלָה מִן הַגַּנָּבִים. אֲבָל הַקִּישּׁוּאִין קָשִׁין הֵם וְאֵין לִירָא מִן הָעוֹפוֹת וְאֵין צָרִיךְ לְשָׁמְרָהּ בַּיּוֹם, לְפִיכָךְ נִקְרֵאת מְלוּנָה עַל שֶׁהִיא לִינַת הַלֵּילוֹת. ״כְּעַרְסַל מְבָתוּתָא״ – כְּמִשְׁכַּב הַמְּלוּנָה, ״בְּמִקְשָׁיָא בָּתַר דְּאַבְעִיוּהִי״ – לְאַחַר שֶׁלִּקְּטוּהוּ, לְשׁוֹן הַמִּשְׁנָה (פאה ד:): ״שָׁלֹשׁ אַבְעָיוֹת בַּיּוֹם:
<b>כְּעִיר נְצוּרָה.</b> כְּעִיר שֶׁצָּרוּ עָלֶיהָ, וְעוֹשִׂים סֻכּוֹת סָבִיב לָהּ לְהִסְתַּתֵּר שָׁם הַחֲיָלוֹת, וּכְשֶׁמִּסְתַּלְּקִים מֵעָלֶיהָ מַנִּיחִין אוֹתָם וְהוֹלְכִין. כָּל זֶה תַּרְגּוּם יוֹנָתָן:
<h3>פסוק ט</h3>
<b>לוּלֵי וְגוֹ׳ הוֹתִיר לָנוּ שָׂרִיד.</b> מֵאֵלָיו וּבְרַחֲמָיו, וְלֹא בְּצִדְקוֹתֵינוּ:
<b>כִּמְעָט כִּסְדֹם הָיִינוּ.</b> כֻּלָּנוּ כָּלִים:
<h3>פסוק י</h3>
<b>קְצִינֵי סְדֹם.</b> שָׂרִים שֶׁמַּעֲשֵׂיהֶם כִּסְדוֹם. מִכָּאן אָמְרוּ (ברכות יט.): אַל יִפְתַּח אָדָם פִּיו לַשָּׂטָן:
<h3>פסוק יא</h3>
<b>שָׂבַעְתִּי עֹלוֹת אֵילִים.</b> כְּמוֹ ״פֶּן יִשְׂבָּעֲךָ וּשְׂנֵאֶךָ״ (משלי כה:יז):
<b>מְרִיאִים.</b> בְּהֵמוֹת צֹאן פְּטוּמוֹת:
<b>לֹא חָפָצְתִּי.</b> אַחַר שֶׁאַתֶּם עוֹבְרִים עַל תּוֹרָתִי, ״זֶבַח רְשָׁעִים תּוֹעֵבָה״ (משלי כא:כז):
<h3>פסוק יב</h3>
<b>מִי־בִקֵּשׁ זֹאת מִיֶּדְכֶם רְמֹס חֲצֵרָי.</b> לִרְמוֹס אֶת חֲצֵרַי, אַחֲרֵי שֶׁאֵין לְבַבְכֶם שָׁלֵם עִמִּי:
<h3>פסוק יג</h3>
<b>לֹא תוֹסִיפוּ הָבִיא מִנְחַת שָׁוְא.</b> מַתְרֶה אֲנִי בָּכֶם: לֹא תָּבִיאוּ לִי מִנְחַת שָׁוְא שֶׁלָּכֶם, שֶׁהֶעָשָׁן עוֹלֶה מִמֶּנָּה קִיטוֹר שֶׁל תִּיעוּב הוּא לִי, וְלֹא לְנַחַת הָרוּחַ:
<b>חֹדֶשׁ וְשַׁבָּת קְרֹא מִקְרָא לֹא אוּכַל וְגוֹ׳.</b> וְלִקְרוֹא מִקְרָא חֹדֶשׁ וְשַׁבָּת שֶׁאַתֶּם נֶאֱסָפִים לִקְרֹא עֲצָרָה וַאֲסִיפָה בָּהֶם, לֹא אוּכַל לִסְבּוֹל אָוֶן שֶׁבִּלְבַבְכֶם הַנּוֹטֶה לַעֲבוֹדָה זָרָה וְהָעֲצָרָה עִמּוֹ, שֶׁאֵין שְׁנֵי הַדְּבָרִים כָּאֵלּוּ רְאוּיִין יַחַד: לִקְרוֹא עֲצָרָה לֵיאָסֵף לְפָנַי, וְהָאָוֶן שֶׁבִּלְבַבְכֶם לַעֲבוֹדָה זָרָה, וְאֵין אַתֶּם מוֹצִיאִין אוֹתוֹ מִתּוֹךְ לְבַבְכֶם:
<h3>פסוק טו</h3>
<b>וּבְפָרִשְׂכֶם כַּפֵּיכֶם אַעְלִים עֵינַי מִכֶּם.</b> לְפִי שֶׁיֶּדְכֶם דָּמִים מָלֵאוּ:
<b>דָּמִים.</b> רְצִיחָה:
<h3>פסוק טז</h3>
<b>רַחֲצוּ הִזַּכּוּ.</b> פַּתַּח הוּא, לְשׁוֹן צִוּוּי, לְפִי שֶׁהוּא מִגִּזְרַת רְחַץ, אֲבָל רָחֲצוּ קָמַץ לְשׁוֹן עָבַר שֶׁהוּא מִגִּזְרַת רָחַץ:
<b>רַחֲצוּ, הִזַּכּוּ, הָסִירוּ, חִדְלוּ, לִמְדוּ, דִּרְשׁוּ, אַשְּׁרוּ, שִׁפְטוּ, רִיבוּ, לְכוּ.</b> עֶשֶׂר אַזְהָרוֹת שֶׁל לְשׁוֹן תְּשׁוּבָה יֵשׁ כָּאן, כְּנֶגֶד עֲשֶׂרֶת יְמֵי תְּשׁוּבָה וּכְנֶגֶד עֲשָׂרָה מַלְכֻיּוֹת זִכְרוֹנוֹת וְשׁוֹפָרוֹת:
<b>חִדְלוּ הָרֵעַ.</b> חִדְלוּ מִמַּעֲשִׂים הָרָעִים:
<b>הָרֵעַ.</b> כְּמוֹ לְהָרֵעַ, אֵין צָרִיךְ לִכְתּוֹב מֵהָרֵעַ, שֶׁכֵּן לְשׁוֹן הַמִּקְרָא נוֹפֵל עַל לְשׁוֹן חֲדָלָה, ״וְחָדַל לַעֲשׂוֹת הַפֶּסַח״ (במדבר ט:ג), ״עַד כִּי חָדַל לִסְפֹּר״ (בראשית מא:ט), כְּלוֹמַר: חָדְלָה הַסְּפִירָה, חָדְלָה הָעֲשִׂיָּה, אַף כָּאן תַּחְדְּלוּ הָרָעָה:
<h3>פסוק יז</h3>
<b>לִמְדוּ.</b> רָפֵי נָקוּד, וְהוּא מִגִּזְרַת ״לָמוֹד״ – הָיוּ לְמֵדִין לְהֵיטִיב. הַמְּלַמֵּד לְעַצְמוֹ הוּא מִמִּשְׁקוֹלֶת לָשׁוֹן קַל, לְפִיכָךְ צִוּוּי לָשׁוֹן רַבִּים שֶׁלּוֹ נָקוּד בְּחִירִק כְּמוֹ ״אִמְרוּ״, ״שִׁמְעוּ״, אֲבָל הַמְּלַמֵּד לַאֲחֵרִים הוּא מִמִּשְׁקוֹלֶת לָשׁוֹן כָּבֵד הַמַּדְגִּישׁ, וְאִם בָּא לְצַוּוֹת אֶת הָרַבִּים הוּא נָקוּד ״לַמְּדוּ״. וְכֵן ״דִּרְשׁוּ״ מִגִּזְרַת ״דָּרוֹשׁ״, אֲבָל ״אַשְּׁרוּ״ שֶׁהַשִּׁי״ן מֻדְגֶּשֶׁת מִמִּשְׁקוֹלֶת לָשׁוֹן כָּבֵד וּמִגִּזְרַת ״אַשֵּׁר״, לְפִיכָךְ לָשׁוֹן צִוּוּי לְרַבִּים נָקוּד פַּתַּח כְּמוֹ ״דַּבְּרוּ״, ״סַפְּרוּ״, ״בַּשְּׂרוּ״:
<b>אַשְּׁרוּ חָמוֹץ.</b> הַחֲזִיקוּ אֶת הַגָּזוּל, וְהוּא לְשׁוֹן מִשְׁנָה: ״אֲשַׁרְנוּהִי״ (כתובות כא.), ״אִי אֲיַשֵּׁר חֵילִי״ (גיטין ל:), ״יִישַׁר כֹּחֲךָ״ (שבת פז.). לָשׁוֹן אַחֵר: הַדְרִיכוּהוּ בִּנְתִיב אֱמֶת לִזְכּוֹת בְּשֶׁלּוֹ, לְשׁוֹן ״בַּאֲשׁוּרוֹ אָחֲזָה רַגְלִי״ (איוב כג:א), ״וְאַשֵּׁר בְּדֶרֶךְ לִבֶּךָ״ (משלי כג:ט):
<b>שִׁפְטוּ יָתוֹם.</b> פְּלוֹנִי זַכַּאי, פְּלוֹנִי חַיָּב:
<b>רִיבוּ אַלְמָנָה.</b> הִשְׁתַּדְּלוּ בְּרִיבָהּ לְהִתְוַכֵּחַ בַּעֲדָהּ, שֶׁאֵינָהּ יוֹצֵאת לַחֲזוֹר אַחֲרֵי בַּעֲלֵי דִינָהּ (סא"א):
<b>חָמוֹץ.</b> גָּזוּל, וְדוֹמֶה לוֹ ״מִכַּף מְעַוֵּל וְחוֹמֵץ״ (תהלים עא:):
<h3>פסוק יח</h3>
<b>לְכוּ נָא וְנִוָּכְחָה</b> יַחַד, אֲנִי וְאַתֶּם, וְנֵדַע מִי סָרַח עַל מִי; וְאִם אַתֶּם סְרַחְתֶּם עָלַי, עוֹדֶנִּי נוֹתֵן לָכֶם תִּקְוָה לָשׁוּב:
<b>אִם־יִהְיוּ חֲטָאֵיכֶם כַּשָּׁנִים.</b> כְּתוּמִים לְפָנַי כְּאוֹדֶם שָׁנִים, אַלְבִּינֵם כַּשֶּׁלֶג:
<b>יֹאמַר ה׳.</b> תָּמִיד הוּא אוֹמֵר לָכֶם כֵּן, כְּמוֹ ״עַל פִּי ה׳ יַחֲנוּ״ (במדבר ט:). דָּבָר אַחֵר: לְכוּ נָא וְנִוָּכְחָה – מַה כָּתוּב לְמַעְלָה מִמֶּנּוּ? ״חִדְלוּ הָרֵעַ לִמְדוּ הֵיטֵב״ (ישעיהו א:ז-יז), וְאַחַר שֶׁתָּשׁוּבוּ אֵלַי לְכוּ וְנִוָּכְחָה יַחַד לְהוֹדִיעֵנִי: ״עָשִׂינוּ מַה שֶׁעָלֵינוּ, עֲשֵׂה מַה שֶׁעָלֶיךָ״, וַאֲנִי אוֹמֵר ״אִם יִהְיוּ חֲטָאֵיכֶם כַּשָּׁנִים כַּשֶּׁלֶג״ וְגוֹ׳:
<b>כַתּוֹלָע.</b> צֶבַע שֶׁצּוֹבְעִים בּוֹ אָדוֹם, גַּרְעִינִים הֵם, וְיֵשׁ תּוֹלָעִים בְּכָל אֶחָד וְאֶחָד:
<h3>פסוק כ</h3>
<b>כִּי פִּי ה׳ דִּבֵּר.</b> וְהֵיכָן דִּבֵּר? ״וְהֵבֵאתִי עֲלֵיכֶם חֶרֶב״ (ויקרא כו:ה):
<h3>פסוק כא</h3>
<b>לְזוֹנָה.</b> תּוֹעָה מֵעַל אֱלֹהֶיהָ:
<b>קִרְיָה.</b> שֶׁהָיְתָה נֶאֱמָנָה וּמְלֵאָה מִשְׁפָּט, וְצֶדֶק הָיָה לָן בָּהּ, וְעַתָּה מְרַצְּחִים:
<b>מְלֵאֲתִי מִשְׁפָּט.</b> כְּגוֹן ״רַבָּתִי עָם״ (איכה א:):
<b>צֶדֶק יָלִין בָּהּ.</b> תָּמִיד שֶׁל שַׁחַר הָיָה מְכַפֵּר עַל עֲבֵירוֹת שֶׁל הַלַּיְלָה, וְשֶׁל בֵּין הָעַרְבַּיִם מְכַפֵּר עַל שֶׁל הַיּוֹם. דָּבָר אַחֵר: שֶׁהָיוּ מְלִינִים בָּהּ דִּינֵי נְפָשׁוֹת, כְּשֶׁלֹּא הָיוּ מוֹצְאִין לוֹ זְכוּת בַּיּוֹם הָרִאשׁוֹן לֹא הָיוּ גּוֹמְרִין אֶת דִּינוֹ עַד לְמָחָר, אוּלַי יִמְצְאוּ לוֹ זְכוּת, וְעַתָּה נַעֲשׂוּ רוֹצְחִין. וּמָצִינוּ בִּפְסִיקְתָּא (פרק טו:ז): רַבִּי מְנַחֵם בַּר אוֹשַׁעְיָא אָמַר: תפ״א (אַרְבַּע מֵאוֹת וּשְׁמוֹנִים וְאַחַת) בָּתֵּי כְנֵסִיּוֹת הָיוּ בִּירוּשָׁלַיִם כְּמִנְיַן מְלֵאֲתִי בְּגִימַטְרִיָּא:
<b>וְעַתָּה מְרַצְּחִים.</b> הָרְגוּ אֶת אוּרִיָּה, הָרְגוּ אֶת זְכַרְיָה:
<h3>פסוק כב</h3>
<b>כַּסְפֵּךְ הָיָה לְסִיגִים.</b> שֶׁהָיוּ עוֹשִׂין מָעוֹת נְחֹשֶׁת וּמְצַפִּין אוֹתָן בְּכֶסֶף לְהוֹנוֹת בָּהֶם:
<b>סָבְאֵךְ מָהוּל בַּמָּיִם.</b> מַשְׁקִים שֶׁלָּכֶם מְעוֹרָבִים בַּמַּיִם, כְּדְאִיתָא בִּפְסִיקְתָּא (פסיקתא רבתי טו:). מָהוּל – מְעוֹרָב, וְאֵין לוֹ דִּמְיוֹן בַּמִּקְרָא; וּמִדְרָשׁ אַגָּדָה פּוֹתֵר ״לִשְׂחוֹק אָמַרְתִּי מְהוֹלָל״ (קהלת ב:) – מְעוֹרְבָּב:
<h3>פסוק כג</h3>
<b>סוֹרְרִים.</b> סָרִים מִן הַדֶּרֶךְ הַיְשָׁרָה:
<b>וְרֹדֵף שַׁלְמוֹנִים.</b> תַּשְׁלוּמִין. תַּרְגּוּם יוֹנָתָן: ״אָמְרִין גְּבַר לְחַבְרֵיהּ עֲבִיד לִי טַב בְּדִינִי וַאֲשַׁלֵּם לָךְ בְּדִינָךְ״. שׁוֹפֵט שֶׁהָיָה גַּזְלָן, וְהַנִּגְזָל צוֹעֵק עָלָיו בִּפְנֵי שׁוֹפֵט אַחֵר, זֶה אוֹמֵר לוֹ: צַדְּקֵנִי הַיּוֹם וַאֲנִי אֲשַׁלֵּם גְּמוּלְךָ כְּשֶׁיִּצְעֲקוּ עָלֶיךָ בְּפָנַי. הֲוֵי רוֹדֵף תַּשְׁלוּם גְּמוּלוֹת:
<b>וְרִיב אַלְמָנָה לֹא־יָבוֹא אֲלֵיהֶם.</b> הָאַלְמָנָה בָּאָה לִצְעוֹק, וְהַיָּתוֹם יוֹצֵא, וְזוֹ פּוֹגַעַת בּוֹ וְשׁוֹאַלְתּוֹ: ״מַה הוֹעַלְתָּ בִּצְעָקָתְךָ לִפְנֵי הַשּׁוֹפֵט?״ וְהוּא אוֹמֵר: ״כָּל הַיּוֹם הַזֶּה יָגַעְתִּי לוֹ בִּמְלָאכָה, וְסוֹפוֹ לֹא הוֹעַלְתִּי.״ וְזוֹ חוֹזֶרֶת לַאֲחוֹרֶיהָ וְאוֹמֶרֶת: ״וּמַה זֶּה שֶׁהוּא אִישׁ לֹא הוֹעִיל, אֲנִי לֹא כָּל שֶׁכֵּן?״ הֲוֵי ״יָתוֹם לֹא יִשְׁפֹּטוּ וְרִיב אַלְמָנָה לֹא יָבוֹא אֲלֵיהֶם״ כְּלָל:
<h3>פסוק כד</h3>
<b>נְאֻם הָאָדוֹן.</b> שֶׁהַכֹּל שֶׁלּוֹ, וּבְיָדוֹ לַעֲקוֹר אֶתְכֶם מֵאַרְצְכֶם וְלִנְטוֹעַ בָּהּ אֲחֵרִים:
<b>אֲבִיר יִשְׂרָאֵל.</b> תָּקְפּוֹ שֶׁל יִשְׂרָאֵל:
<b>הוֹי.</b> לְשׁוֹן הַזְמָנָה וְהַכְרָזָה, וְדוֹמֶה לוֹ ״הוֹי וְנֻסוּ מֵאֶרֶץ צָפוֹן״ (זכריה ב:), וְיֵדְעוּ הַכֹּל כִּי אֶנָּחֵם מִצָּרַי שֶׁהִכְעִיסוּנִי בְּמַעֲשֵׂיהֶם:
<h3>פסוק כה</h3>
<b>וְאָשִׁיבָה יָדִי עָלַיִךְ.</b> מַכָּה אַחַר מַכָּה, עַד כְּלוֹת הַפּוֹשְׁעִים:
<b>כַּבֹּר.</b> לְשׁוֹן בּוֹרִית, סבו״ן בְּלַעַ״ז, וּלְשׁוֹנוֹ לְשׁוֹן נִקָּיוֹן, כְּמוֹ ״וּבַר לֵבָב״ (תהילים כד:), עַל שֵׁם שֶׁהוּא מְנַקֶּה הַבֶּגֶד מִכְּתָמָיו:
<b>סִיגָיִךְ.</b> הָאָמוּר לְמַעְלָה כְּמוֹ ״כַּסְפֵּךְ הָיָה לְסִיגִים״ (ישעיהו א:כב), תַּעֲרוֹבֶת נְחֹשֶׁת בְּכֶסֶף קָרוּי סִיג, אַף כָּאן תַּעֲרוֹבֶת רְשָׁעִים עִם הַכְּשֵׁרִים. אֲנִי אֲכַלֶּה הַפּוֹשְׁעִים שֶׁהֵם הַסִּיג:
<b>כָּל־בְּדִילָיִךְ.</b> בְּדִיל הַמְעוֹרָב בַּכֶּסֶף, כְּלוֹמַר: הָרְשָׁעִים שֶׁבָּךְ. בְּדִיל אשטיי״ס בְּלַעַ״ז:
<h3>פסוק כו</h3>
<b>כְּבָרִאשֹׁנָה.</b> אַעֲמִיד לָכֶם שׁוֹפְטִים כְּשֵׁרִים:
<b>עִיר הַצֶּדֶק.</b> כְּבַתְּחִלָּה ״צֶדֶק יָלִין בָּהּ״ (ישעיהו א:כא):
<h3>פסוק כז</h3>
<b>בְּמִשְׁפָּט תִּפָּדֶה.</b> עַל יְדֵי שֶׁיִּהְיוּ בָּהּ עוֹשֵׂה מִשְׁפָּט:
<b>תִּפָּדֶה.</b> מֵעֲוֹנוֹתֶיהָ:
<b>וְשָׁבֶיהָ.</b> עוֹשֵׂי תְשׁוּבָה שֶׁבְּתוֹכָהּ. (בִּצְדָקָה – בְּמַצְדִּיקִים עַצְמָם בְּמִשְׁפָּט וּבִצְדָקָה שֶׁבְּתוֹכָהּ):
<h3>פסוק כח</h3>
<b>וְשֶׁבֶר פֹּשְׁעִים וגו׳.</b> שֶׁבְּכֻלָּן הוֹכִיחָן לְמַעְלָה: ״וְהֵם פָּשְׁעוּ בִי״ (ישעיהו א:ב), ״גּוֹי חוֹטֵא״, ״עָזְבוּ אֶת ה׳״ (ישעיהו א:ד):
<b>פֹּשְׁעִים.</b> מוֹרְדִים וְהָעוֹבְדִים לַעֲבוֹדָה זָרָה:
<b>וְחַטָּאִים.</b> אֵלּוּ עַבְרְיָינִים הָעוֹבְרִים עַל שְׁאָר אִסּוּרִין:
<h3>פסוק כט</h3>
<b>מֵאֵילִים.</b> לְשׁוֹן אֵלָה, מִין אִילָן שֶׁקּוֹרִין אולמ״א בְּלַעַ״ז:
<b>אֲשֶׁר חֲמַדְתֶּם.</b> לַעֲבוֹד תַּחְתֵּיהֶם עֲבוֹדַת כּוֹכָבִים, כְּעִנְיָן שֶׁנֶּאֱמַר ״תַּחַת אַלּוֹן וְלִבְנֶה וְאֵלָה כִּי טוֹב צִלָּהּ״ (הושע ד:ג):
<b>מֵהַגַּנּוֹת.</b> שָׁם הָיוּ עוֹבְדִים כּוֹכָבִים, כְּמָה דְאַתְּ אָמַר ״הַמִּתְקַדְּשִׁים וְהַמִּטַּהֲרִים אֶל הַגַּנּוֹת״ (ישעיהו סו:יז):
<h3>פסוק ל</h3>
<b>נֹבֶלֶת עָלֶה.</b> הֶעָלֶה שֶׁלָּהּ נוֹבֶלֶת, כָּמוּשׁ, פלישטיישנ״ט בְּלַעַ״ז. בְּבֹא עָלָיו שָׁרָב אוֹ קֶרַח הוּא כָּמֵשׁ, וְלִחְלוּחוֹ אָבַד וְכָלֶה. וְאֵין ׳נוֹבֵל׳ לְשׁוֹן רִקָּבוֹן כְּמוֹ ׳בָּלֶה׳ (איכה ג:), שֶׁאֵין נוּ״ן נוֹפֶלֶת בְּאוֹתוֹ לָשׁוֹן, אֶלָּא ׳נוֹבֵל׳ לְשׁוֹן דָּבָר הַנִּלְאֶה וְכָלֶה, כְּמוֹ מִגִּזְרַת ״נָבֹל תִּבֹּל״ (שמות יח:ח), כְּמוֹ ׳תִּנְבּוֹל׳, וּמְתַרְגְּמִינָן: מֵילָאָה תֵּילָאָה:
<b>אֲשֶׁר־מַיִם אֵין לָהּ.</b> לְהַשְׁקוֹת זְרָעֶיהָ; בְּדָבָר שֶׁחוֹטְאִים בּוֹ מַשְׁוֶה פֻּרְעָנוּתָם:
<h3>פסוק לא</h3>
<b>הֶחָסֹן.</b> הַתֹּקֶף, שֶׁהָיוּ אוֹנְסִין אֶת הָעֲנִיִּים וְגוֹזְלִין אוֹתָן וּמִתְחַסְּנִין בַּמָּמוֹן, כְּמוֹ שֶׁאָמַר לְמַעְלָה (ישעיהו א:כג) ״וְחַבְרֵי גַנָּבִים״, יִהְיֶה אוֹתוֹ מָמוֹן לִנְעוֹרֶת שֶׁמְּנַעֲרִין מִן הַפִּשְׁתָּן (שבת כ:), שֶׁהוּא קַל וְנוֹחַ לִשָּׂרֵף:
<b>וּפֹעֲלוֹ.</b> וְהָעוֹשֶׂה אוֹתוֹ תֹּקֶף יִהְיֶה לְנִיצוֹץ אֵשׁ, וּבָעֲרוּ זֶה בָּזֶה. <b>נִיצוֹץ</b> אישטנציל״א בְּלַעַ״ז. תַּרְגּוּם יוֹנָתָן: ״וּפֹעֲלוֹ״ – ״וְעוֹבַד יְדֵיהוֹן״, וְאֵין זֶה אַחַר לְשׁוֹן הָעִבְרִית, שֶׁאִם כֵּן הָיָה לוֹ לִנָּקֵד וּפָעֳלוֹ חֲטַף קָמַץ, וִיהֵא נִבְאָר לְשׁוֹן פָּעוּל. עַכְשָׁיו שֶׁהוּא נָקוּד מְלֹא פוּם (רוֹצֶה לוֹמַר חוֹלָם), נִבְאָר לְשׁוֹן פּוֹעֵל:
<b>וְאֵין מְכַבֶּה.</b> תַּרְגּוּם יוֹנָתָן: ״וְלָא יְהֵא עֲלֵיהוֹן חַיִּיס״:
<h2>פרק ב</h2>
<h3>פסוק ב</h3>
<b>בְּאַחֲרִית הַיָּמִים.</b> לְאַחַר שֶׁיִּכְלוּ הַפּוֹשְׁעִים (ישעיהו א:לא):
<b>נָכוֹן.</b> מְתֻקָּן:
<b>בְּרֹאשׁ הֶהָרִים.</b> בָּהָר שֶׁהוּא רֹאשׁ לְכָל הֶהָרִים, בַּחֲשִׁיבוּת הֶהָרִים:
<b>וְנִשָּׂא מִגְּבָעוֹת.</b> יִגְדַּל נֵס שֶׁנַּעֲשָׂה בּוֹ, מִנִּסֵּי סִינַי וְכַרְמֶל וְתָבוֹר:
<b>וְנָהֲרוּ.</b> יִתְקַבְּצוּ, יִמָּשְׁכוּ אֵלָיו כַּנְּהָרוֹת:
<h3>פסוק ג</h3>
<b>אֶל בֵּית אֱלֹהֵי יַעֲקֹב.</b> לְפִי שֶׁהוּא קְרָאוֹ ״בֵּית אֵל״ (בראשית כח:יט), לְפִיכָךְ יִקָּרֵא עַל שְׁמוֹ, אֲבָל אַבְרָהָם קְרָאוֹ ״בְּהַר ה׳ יֵרָאֶה״ (בראשית כב:יד), יִצְחָק קְרָאוֹ שָׂדֶה – ״לָשׂוּחַ בַּשָּׂדֶה״ (בראשית כד:סג):
<h3>פסוק ד</h3>
<b>לְאִתִּים.</b> קולטר״ש בלע״ז:
<b>לְמַזְמֵרוֹת.</b> שרפ״ש בְּלַעַ״ז, שֶׁזּוֹמְרִין בָּהֶן הַכְּרָמִים:
<h3>פסוק ה</h3>
<b>בֵּית יַעֲקֹב וְגוֹ׳.</b> הָאֻמּוֹת יֹאמְרוּ לָהֶם כֵּן, וְהַמִּקְרָא הַזֶּה הוּא מוּסָב עַל ״וְהָלְכוּ עַמִּים רַבִּים וְגוֹ׳״ (ישעיהו ב:ג):
<b>לְכוּ וְנֵלְכָה בְּאוֹר ה׳.</b> יֹאמְרוּ לָהֶם כֵּן. וְיוֹנָתָן תִּרְגֵּם: ״יֵימְרוּן דְּבֵית יַעֲקֹב אֵיתוֹ וְגוֹ׳״:
<h3>פסוק ו</h3>
<b>כִּי נָטַשְׁתָּה עַמְּךָ בֵּית יַעֲקֹב.</b> הַנָּבִיא מֵסֵב הַדִּבּוּר אֶל הַשְּׁכִינָה וְאוֹמֵר, כִּי עַד הֵנָּה עָזַבְתָּ אֶת עַמְּךָ בִּשְׁבִיל עֲוֹנָם. (דָּבָר אַחֵר: הַנָּבִיא מוֹכִיחָן וְאָמַר לָהֶם כֵּן, <b>כִּי נָטַשְׁתָּה עַמְּךָ בֵּית יַעֲקֹב וְכוּ׳</b>, עָזַבְתָּ אֶת מַעֲשֵׂה הַטּוֹב אֲשֶׁר עַל יָדוֹ נִהְיֵיתָ לְעַם, אַתֶּם בֵּית יַעֲקֹב):
<b>כִּי מָלְאוּ מִקֶּדֶם.</b> נִתְמַלְּאוּ צִבְאוֹתָם מִמַּעֲשֵׂי אֲרַמִּיִּים שֶׁהָיוּ יוֹשְׁבִים בַּמִּזְרָח, שֶׁהָיוּ מְכַשְּׁפִים וּמִשְׁתַּמְּשִׁים בְּשֵׁם עֲבוֹדַת כּוֹכָבִים (סנהדרין צא א):
<b>וּבְיַלְדֵי נָכְרִים יַשְׂפִּיקוּ.</b> בּוֹעֲלִים בְּנוֹת עַכּוּ״ם וּמִתְעָרְבִים בָּהֶם, וְיוֹלְדוֹת לָהֶם יְלָדִים, וּבָהֶם הֵם מַסְפִּיקִים תָּמִיד וּמִתְעַסְּקִים וּמִתְרַפְּקִין וְנִטְרָחִים בָּהֶם. לְשׁוֹן ״פֶּן יְסִיתְךָ בְשֶׂפֶק״ (איוב לו:יח), דביטימנ״ט בלע״ז:
<h3>פסוק ז</h3>
<b>וְאֵין קֵצֶה.</b> לְשׁוֹן קֵץ:
<h3>פסוק ח</h3>
<b>יִשְׁתַּחֲווּ.</b> כְּמוֹ מִשְׁתַּחֲוִים:
<h3>פסוק ט</h3>
<b>וַיִּשַּׁח אָדָם.</b> הַקְּטַנִּים:
<b>וַיִּשְׁפַּל אִישׁ.</b> הַגְּדוֹלִים וְהַגִּבּוֹרִים אַנְשֵׁי הַחַיִל:
<b>וְאַל תִּשָּׂא לָהֶם.</b> הַנָּבִיא אוֹמֵר לְהַקָּדוֹשׁ בָּרוּךְ הוּא: וְיָדַעְתִּי כִּי לֹא תִסְלַח לָהֶם מִלְּהִפָּרַע מֵהֶם:
<h3>פסוק י</h3>
<b>בּוֹא בַצּוּר.</b> לָבוֹא בַּצּוּר לִבְרֹחַ בְּנִקְרַת הַצּוּרִים:
<b>וְהִטָּמֵן בֶּעָפָר.</b> וּלְהִטָּמֵן בֶּעָפָר:
<h3>פסוק יא</h3>
<b>עֵינֵי גַּבְהוּת אָדָם.</b> גַּסּוּת הָרוּחַ, וְכֵן כָּל לְשׁוֹן גֹּבַהּ עֵינַיִם שֶׁבַּמִּקְרָא, כְּמָה דְאַתְּ אָמַר ״גְּבַהּ עֵינַיִם וּרְחַב לֵבָב״ (תהלים קא:ה):
<h3>פסוק יג</h3>
<b>אַרְזֵי הַלְּבָנוֹן.</b> דֻּגְמָא הוּא עַל הַגִּבּוֹרִים:
<b>אַלּוֹנֵי הַבָּשָׁן.</b> הַשַּׁלְטוֹנִין, כְּמוֹ שֶׁאַלּוֹנִים פְּחוּתִים מִן הָאֲרָזִים:
<h3>פסוק יד</h3>
<b>וְעַל כָּל הֶהָרִים הָרָמִים.</b> עַל יוֹשְׁבֵיהֶם:
<h3>פסוק טז</h3>
<b>וְעַל כָּל אֳנִיּוֹת.</b> תִּרְגֵּם יוֹנָתָן: ״וְעַל כָּל דְּיָתְבִין בְּנִיסֵי יַמָּא״ בְּאִיֵּי הַיָּם, שֶׁמּוֹצָאָן וּמוּבָאָן בָּאֳנִיּוֹת:
<b>תַּרְשִׁישׁ.</b> שֵׁם יָם שֶׁשְּׁמוֹ תַּרְשִׁישׁ:
<b>שְׂכִיּוֹת הַחֶמְדָּה.</b> פַּלְטֵרִין רְצוּפִין בְּמַשְׂכִּית, רִצְפַת שַׁיִשׁ, כְּמוֹ ״וְאֶבֶן מַשְׂכִּית״ (ויקרא כו:א), עַל שֵׁם שֶׁסוֹכְכִים בּוֹ אֶת הַקַּרְקַע:
<h3>פסוק יז</h3>
<b>בַּיּוֹם הַהוּא.</b> הוּא יוֹם הַדִּין:
<h3>פסוק יח</h3>
<b>כָּלִיל יַחֲלֹף.</b> כֻּלּוֹ יַחֲלֹף, כֻּלָּם יֹאבֵדוּ:
<h3>פסוק יט</h3>
<b>וּבָאוּ.</b> יוֹשְׁבֵי הָאָרֶץ בִּמְעָרוֹת צוּרִים:
<b>מְחִלּוֹת.</b> הֵם הֵם מְעָרוֹת:
<b>בְּקוּמוֹ.</b> לְיוֹם הַדִּין:
<b>לַעֲרֹץ הָאָרֶץ.</b> לִשְׁבּוֹר רִשְׁעֵי הָאָרֶץ:
<h3>פסוק כ</h3>
<b>לְהִשְׁתַּחֲוֹת לַחְפֹּר פֵּרוֹת.</b> גִּלּוּלִים בִּדְמוּת חֲפַרְפָּרוֹת, מִינֵי שְׁרָצִים שֶׁחוֹפְרִין הָאָרֶץ, שֶׁקּוֹרִין טלפ״ש בלע״ז:
<b>וְלָעֲטַלֵּפִים.</b> קלבא שורי״ץ בלע״ז. יֵשׁ לִפְתּוֹר עוֹד: אֶת אֱלִילָיו אֲשֶׁר עָשָׂה לוֹ לְהִשְׁתַּחֲווֹת, יַשְׁלִיךְ הָאָדָם בַּחֲרִיצִים וּבַנְּעִיצִין שֶׁיִּמְצָא לְפָנָיו, כְּשֶׁהוֹלֵךְ לִבְרוֹחַ וּלְהִטָּמֵן:
<h3>פסוק כב</h3>
<b>חִדְלוּ לָכֶם מִן הָאָדָם.</b> שֶׁלֹּא לִשְׁמוֹעַ לְאוֹתָן הַמַּתְעִים אֶתְכֶם מֵאַחֲרַי וּלְהִשְׁתַּחֲווֹת לְמַעֲשֵׂה יָדָיו:
<b>אֲשֶׁר נְשָׁמָה בְּאַפּוֹ.</b> אֲשֶׁר כָּל חַיָּתוֹ וְכֹחוֹ תְּלוּיָה בְּנִשְׁמַת אַפּוֹ, שֶׁהוּא רוּחַ פּוֹרֵחַ, שֶׁהַיּוֹם יֶשְׁנָהּ בּוֹ וּמָחָר תֵּצֵא מִמֶּנּוּ, וְקַל וָחוֹמֶר לִדְמוּת חֲפַרְפָּרוֹת שֶׁאֵין בּוֹ מַמָּשׁ. דָּבָר אַחֵר: חִדְלוּ לָכֶם מִכָּל הַדְּרָכִים הָרָעִים, וְלִמְדוּ מִן הָאָדָם אֲשֶׁר נְשָׁמָה בְּאַפּוֹ, הַרְאִיתֶם לְמָה נֶחְשָׁב הוּא, וְקַל וָחוֹמֶר לַגְּלוּלִים שֶׁאֵינוֹ נֶחְשָׁב לִכְלוּם:
<h2>פרק ג</h2>
<h3>פסוק א</h3>
<b>מֵסִיר מִירוּשָׁלִַם וגו׳.</b> כֻּלָּהּ מְפֹרֶשֶׁת בְּמַסֶּכֶת חֲגִיגָה (חגיגה יד א): שְׁמוֹנָה עֶשְׂרֵה קְלָלוֹת קִלֵּל יְשַׁעְיָה אֶת יִשְׂרָאֵל, וְלֹא נִתְקָרְרָה דַּעְתּוֹ עַד שֶׁאָמַר ״יִרְהֲבוּ הַנַּעַר בַּזָּקֵן וְהַנִּקְלֶה בַּנִּכְבָּד״ (ישעיהו ג:ה):
<h3>פסוק ב</h3>
<b>וְקֹסֵם.</b> זֶה מֶלֶךְ, שֶׁנֶּאֱמַר ״קֶסֶם עַל שִׂפְתֵי מֶלֶךְ״ (משלי טז:י):
<h3>פסוק ג</h3>
<b>יוֹעֵץ.</b> יוֹדֵעַ לְעַבֵּר שָׁנִים וְלִקְבּוֹעַ חֳדָשִׁים:
<b>וַחֲכַם חֲרָשִׁים.</b> שֶׁכְּשֶׁפּוֹתֵחַ בְּדִבְרֵי תוֹרָה נַעֲשׂוּ הַכֹּל כְּחֵרְשִׁים:
<b>וּנְבוֹן לָחַשׁ.</b> רָאוּי לִמְסוֹר לוֹ סִתְרֵי תּוֹרָה שֶׁנִּתְּנוּ בְּלַחַשׁ, כְּגוֹן מַעֲשֵׂה בְּרֵאשִׁית וּמַעֲשֵׂה מֶרְכָּבָה:
<h3>פסוק ד</h3>
<b>וְנָתַתִּי נְעָרִים שָׂרֵיהֶם.</b> אֵלּוּ בְּנֵי אָדָם הַמְנֹעָרִים מִן הַמִּצְוֹת:
<b>וְתַעֲלוּלִים יִמְשְׁלוּ בָם.</b> שׁוּעָלִים, בְּנֵי אָדָם חֲלָשִׁים. וַאֲנִי אוֹמֵר לְפִי פְּשׁוּטוֹ: תַּעֲלוּלִים לֵיצָנֵי בְּנֵי אָדָם הַמִּתְעוֹלְלִים בָּהֶן וּמְבַזִּין אוֹתָם, כְּמוֹ (איוב טז:טו) ״וְעוֹלַלְתִּי בֶּעָפָר קַרְנִי״, (שמות י:ב) ״אֶת אֲשֶׁר הִתְעַלַּלְתִּי״:
<h3>פסוק ה</h3>
<b>וְנִגַּשׂ הָעָם.</b> יִהְיוּ דְחוּקִין וּנְגוּשִׁין זֶה עַל זֶה בְּתִיגוּר וְחִירוּם:
<b>יִרְהֲבוּ הַנַּעַר בַּזָּקֵן.</b> יִתְגַּדֵּל הַנַּעַר עַל הַזָּקֵן:
<b>וְהַנִּקְלֶה בַּנִּכְבָּד.</b> כִּפְשׁוּטוֹ. וּמִדְרָשׁוֹ (חגיגה יד א): יָבֹא מִי שֶׁחֲמוּרוֹת דּוֹמוֹת עָלָיו כְּקַלּוֹת, וְיִרְהַב בְּמִי שֶׁהַקַּלּוֹת דּוֹמוֹת עָלָיו כִּכְבֵדוֹת:
<h3>פסוק ו</h3>
<b>כִּי יִתְפֹּשׂ אִישׁ בְּאָחִיו.</b> כַּאֲשֶׁר יִתְפֹּשׂ אִישׁ בְּאָחִיו בְּבֵית אָבִיו לֵאמֹר: ״עָשִׁיר אַתָּה בַּתּוֹרָה, וּמְחֻוֶּרֶת הִיא בְּיָדְךָ כַּשִּׂמְלָה״:
<b>קָצִין תִּהְיֶה לָּנוּ.</b> וּתְלַמְּדֵנוּ:
<b>וְהַמַּכְשֵׁלָה הַזֹּאת.</b> שֶׁאָנוּ נִכְשָׁלִים בָּהּ בְּאִסּוּר אוֹ בְּהֶתֵּר, בְּטֻמְאָה אוֹ בְּטָהֳרָה, <b>תַּחַת יָדֶיךָ</b> הוּא, שֶׁאַתָּה יוֹדֵעַ לְהוֹרוֹת לָנוּ. דָּבָר אַחֵר: <b>שִׂמְלָה לְךָ</b> לְהַלְבִּישׁ עָרוֹם:
<b>וְהַמַּכְשֵׁלָה.</b> (פיילנצ״א בלע״ז) מֶחְסְרוֹנִי שֶׁאֲנִי מְחֻסַּר לֶחֶם תַּחַת יָדֶךָ לְהַסְפִּיקֵנִי, וּלְכָךְ <b>קָצִין תִּהְיֶה לָּנוּ.</b> וְהוּא מֵשִׁיב: <b>בְּבֵיתִי אֵין לֶחֶם וְאֵין שִׂמְלָה</b>, וּמַה טִיבִי לְקָצִין?
<h3>פסוק ז</h3>
<b>יִשָּׂא בַיּוֹם הַהוּא.</b> אֵין ״יִשָּׂא״ אֶלָּא לְשׁוֹן שְׁבוּעָה: הוּא יִשָּׁבַע לָהֶם, <b>לֹא אֶהְיֶה חוֹבֵשׁ</b> – לֹא אֶהְיֶה מֵחוֹבְשֵׁי בֵּית הַמִּדְרָשׁ, <b>וּבְבֵיתִי אֵין לֶחֶם וְשִׂמְלָה</b> – אֵין בְּיָדִי לֹא טַעַם מִשְׁנָה וְלֹא טַעַם אַגָּדָה. דָּבָר אַחֵר לְפִי פְּשׁוּטוֹ: <b>לֹא אֶהְיֶה חוֹבֵשׁ</b> – לֹא אֶהְיֶה שׁוֹפֵט, שֶׁהוּא חוֹבֵשׁ אֶת הַנִּדּוֹנִים בְּבֵית הַסֹּהַר:
<h3>פסוק ח</h3>
<b>כִּי כָשְׁלָה יְרוּשָׁלִַם.</b> כֻּלָּם חֲסֵרִים וּנְפוּלִים, וְאֵין עוֹזֵר זֶה לָזֶה. וְלָמָּה? כִּי מֵאֲנוּ לִשְׁמֹעַ, וְעַתָּה כֻּלָּם מַכְעִיסִים:
<b>כִּי לְשׁוֹנָם וּמַעַלְלֵיהֶם אֶל ה׳.</b> לְנֶגְדּוֹ, לְהַכְעִיסוֹ:
<b>לַמְרוֹת עֵינֵי כְבוֹדוֹ.</b> לְהַקְנִיט לִפְנֵי כְּבוֹדוֹ. דָּבָר אַחֵר: עִנְיְנֵי כְּבוֹדוֹ:
<h3>פסוק ט</h3>
<b>הַכָּרַת פְּנֵיהֶם.</b> עָוֹן שֶׁהֵם מַכִּירִים פָּנִים בַּדִּין, הִיא עָנְתָה בָּם לְפָנַי. לָשׁוֹן אַחֵר: הַכָּרַת פְּנֵיהֶם – נִכָּרִים הֵם בְּעַזּוּת פְּנֵיהֶם:
<b>כִּסְדֹם הִגִּידוּ. לֹא כִחֵדוּ,</b> בְּפַרְהֶסְיָא עָשׂוּ:
<h3>פסוק י</h3>
<b>אִמְרוּ</b> לְמִי שֶׁהוּא <b>צַדִּיק כִּי טוֹב</b> עָשָׂה:
<h3>פסוק יא</h3>
<b>אוֹי לְרָשָׁע רָע.</b> שֶׁהוּא רַע לְעַצְמוֹ וְרַע לַאֲחֵרִים; גּוֹרֵם רָעָה לוֹ וְלַאֲחֵרִים. בְּתַנְחוּמָא (תנחומא, אמור ה). וְהַמִּקְרָא מוּסָב עַל <b>אִמְרוּ צַדִּיק כִּי טוֹב</b> לוֹ, וְ<b>אוֹי</b> לוֹ <b>לְרָשָׁע רָע</b>:
<h3>פסוק יב</h3>
<b>נֹגְשָׂיו מְעוֹלֵל.</b> לֵיצָנִים הֵם:
<b>וְנָשִׁים מָשְׁלוּ בוֹ.</b> נָשִׁים נוֹאֲפוֹת מָשְׁלוּ בּוֹ, כְּמוֹ שֶׁאָמַר לְמַטָּה ״יַעַן כִּי גָבְהוּ בְּנוֹת צִיּוֹן״ (ישעיהו ג:טז), וְהִטּוּ לִבָּם לְרָעָה. (לְפִיכָךְ כָּל חַלָּשִׁים מָשְׁלוּ בוֹ). וְיוֹנָתָן תִּרְגֵּם לְשׁוֹן (נוֹשִׁים):
<b>מְאַשְּׁרֶיךָ.</b> מַדְרִיכֶיךָ, שֶׁיֵּשׁ לָהֶם לְאַשְּׁרֶךָ בְּדֶרֶךְ טוֹב, הֵם מַתְעִים אוֹתָם:
<b>בִּלֵּעוּ.</b> קִלְקְלוּ:
<h3>פסוק יג</h3>
<b>נִצָּב לָרִיב.</b> שֶׁל יִשְׂרָאֵל מְעֻמָּד, שֶׁלֹּא לְדַקְדֵּק בְּדִינָם:
<b>וְעֹמֵד לָדִין עַמִּים.</b> וּמִתְעַכֵּב וּמַאֲרִיךְ בְּדִינָן שֶׁל אֻמּוֹת. עֲמִידָה זוֹ לְשׁוֹן עַכָּבָה:
<h3>פסוק יד</h3>
<b>ה׳ בְּמִשְׁפָּט יָבוֹא עִם זִקְנֵי עַמּוֹ.</b> שֶׁהָיָה לָהֶם לִמְחוֹת (שבת נה.), וְלְעוֹבְדֵי כּוֹכָבִים וּמַזָּלוֹת אוֹמֵר: <b>אַתֶּם בִּעַרְתֶּם</b> אֶת כַּרְמִי, אֲנִי קָצַפְתִּי מְעַט וְאַתֶּם עֲזַרְתֶּם לְרָעָה (זכריה א:ו):
<b>גְּזֵלַת הֶעָנִי.</b> דּוֹר שֶׁהָיוּ עֲנִיִּים בְּמַעֲשִׂים טוֹבִים. כָּל זֶה בְּמִדְרַשׁ אַגָּדָה (שבת נד ב; נה א), וּלְפִי מַשְׁמָעוּת פְּשׁוּטוֹ, כָּל הָעִנְיָן עַל יִשְׂרָאֵל, וְעוֹמֵד לָדִין עַמִּים הֵם הַשְּׁבָטִים:
<b>וְאַתֶּם בִּעַרְתֶּם הַכֶּרֶם.</b> הַזְּקֵנִים וְהַשָּׂרִים אָכְלוּ אֶת שְׁאָר הָעָם:
<h3>פסוק טו</h3>
<b>מַלָּכֶם.</b> כְּמוֹ מַה לָּכֶם:
<b>תִּטְחָנוּ.</b> תְּכַתְּתוּ וּתְמַעֲיטוּ, לְבַזּוֹת בְּדִינָם:
<h3>פסוק טז</h3>
<b>וַיֹּאמֶר ה׳.</b> עַל הַנָּשִׁים אֲשֶׁר מָשְׁלוּ בְּעַמִּי, יַעַן פֵּאוֹת נָכְרִיּוֹת קְלִיעַת שְׂעָרוֹת <b>כִּי גָבְהוּ וְגוֹ׳</b>:
<b>וּמְשַׂקְּרוֹת עֵינָיִם.</b> לְשׁוֹן הַבָּטָה. דָּבָר אַחֵר: צוֹבְעוֹת עֵינֵיהֶם בְּסִקְרָא וּבְכָחוֹל:
<b>הָלוֹךְ וְטָפֹף תֵּלַכְנָה.</b> לְשׁוֹן דָּבָר צָף עַל גַּבֵּי חֲבֵירוֹ, כְּמוֹ (דברים יא:ד) ״אֲשֶׁר הֵצִיף״, וּמְתַרְגְּמִינָן ״דְּאַטֵיף״. כָּךְ הָיְתָה אֲרֻכָּה מְהַלֶּכֶת בֵּין שְׁתֵּי קְצָרוֹת, כְּדֵי שֶׁתְּהֵא נִרְאֵית צָפָה לְמַעְלָה מֵהֶם (שבת סב א). וְיוֹנָתָן תִּרְגֵּם: ״וּבְפַוָּתְהוֹן מְקַפָּן״, הָיוּ קוֹשְׁרוֹת פֵּאוֹת נָכְרִיּוֹת, קְלִיעַת שְׂעָרוֹת תְּלוּשִׁין כּוֹרְכוֹת עִם קְלִיעוֹתֵיהֶן, שֶׁיֵּרָאוּ גַּסּוֹת וְטָפוֹפוֹת:
<b>וּבְרַגְלֵיהֶם תְּעַכַּסְנָה.</b> כְּשֶׁהָיוּ עוֹבְרוֹת בַּשּׁוּק אֵצֶל בַּחוּרֵי יִשְׂרָאֵל, דּוֹרַסְתּוֹ בְּרַגְלוֹ וְרוֹמֶזֶת לוֹ צַד חִבַּת נוֹאֲפוֹת, כְּדֵי לְהַבְעִיר בּוֹ יֵצֶר הָרָע כְּעֶכֶס זֶה שֶׁל נָחָשׁ. ״עֶכֶס״ (משלי ז:כב) הוּא אֶרֶס שֶׁל נָחָשׁ:
<h3>פסוק יז</h3>
<b>וְשִׂפַּח.</b> לְשׁוֹן צָרַעַת, כְּמוֹ (ויקרא יג:) ״מִסְפַּחַת הִיא״. וְעַל שֶׁנִּכְתַּב בְּשִׁי״ן דָּרְשׁוּ בּוֹ רַבּוֹתֵינוּ (פסיקתא דרב כהנא יז:) שֶׁתֵּעָשֶׂינָה שְׁפָחוֹת מְכֻדָּנוֹת, וְיֵשׁ שֶׁדְּרָשׁוּהוּ (שם) שֶׁהִרְבָּה בָּהֶן מִשְׁפָּחוֹת מִשְׁפָּחוֹת שֶׁל כִּנִּים. <b>פָּתְהֵן יְעָרֶה.</b> כֵּלֵיהֶן יְעָרֶה, לְשׁוֹן אֲרַמִּי הִיא ״פַּתְיָא אוּכְמָא״ (פסחים פח.). הֵן הָיוּ אוֹמְרוֹת (ישעיהו ה:ט) ״יְמַהֵר יָחִישָׁה מַעֲשֵׂהוּ״, שַׂר רוֹאֶה אוֹתִי וְנוֹטֵל אוֹתִי. כְּשֶׁבָּא הַפֻּרְעָנוּת הָיוּ שָׂרֵי נְבוּכַדְנֶצַּר נוֹטְלִין אוֹתָן לִהְיוֹת לְנָשִׁים מֵחֲמַת יָפְיָן, וְרָמַז הַקָּדוֹשׁ בָּרוּךְ הוּא וְהָיוּ שׁוֹפְעוֹת כְּאָדָם הַמְעָרֶה מִכְּלִי אֶל כְּלִי, וְכַאֲשֶׁר נֶעֶנְשׁוּ בְּדַם נִדָּה וְהָיוּ נִמְאָסוֹת עֲלֵיהֶן וּמַשְׁלִיכִין אוֹתָן לָאָרֶץ מֵעַל קְרוֹנוֹת שֶׁלָּהֶן. וְיוֹנָתָן תִּרְגֵּם: ״יְקָרְהוֹן יַעְדִּי״׃
<b>פָּתְהֵן.</b> לְשׁוֹן רֹחַב, לְשׁוֹן גֹּדֶל:
<h3>פסוק יח</h3>
<b>בַּיּוֹם הַהוּא.</b> לֶעָתִיד לָבֹא, כְּשֶׁיָּבֹא הַקָּדוֹשׁ בָּרוּךְ הוּא לְהָשִׁיב אֶת יִשְׂרָאֵל אֵלָיו, יָסִיר ה׳ מֵהֶם אֶת תִּפְאֶרֶת הָעֲכָסִים, שֶׁלֹּא יְהוּ תוֹלִין תִּפְאַרְתָּם בְּנוֹי תַּכְשִׁיטֵי נָשִׁים וְדִבְרֵי נְבָלָה:
<b>הָעֲכָסִים.</b> הַמִּנְעָלִים אֲשֶׁר בְּרַגְלֵיהֶם, אֲשֶׁר בָּהֶם תְּעַכֵּסְנָה:
<b>וְהַשְּׁבִיסִים.</b> מִינֵי שְׂבָכָה לְתַכְשִׁיטֵי הָרֹאשׁ, וְהַרְבֵּה יֵשׁ בִּלְשׁוֹן מִשְׁנָה (נגעים יא:א) שָׁבִיס שֶׁל שְׂבָכָה:
<b>וְהַשַּׂהֲרֹנִים.</b> יוֹנָתָן תִּרְגֵּם ״וְסִבְכַיָּא״:
<h3>פסוק יט</h3>
<b>הַנְּטִיפוֹת.</b> ״עוּנְקַיָּא״, לָשׁוֹן ״וַעֲנָקִים לְגַרְגְּרֹתֶיךָ״ (משלי א:ט). וְלָשׁוֹן נְטִיפוֹת עַל שֵׁם שֶׁתְּלוּיוֹת עַל הַצַּוָּאר וְנוֹטְפוֹת עַל הֶחָזֶה, וְהֵן כְּמִין מַרְגָּלִיּוֹת נְקוּבוֹת וַחֲרוּזוֹת בְּחוּט, ובלע״ז מושטינצא״ש:
<b>וְהַשֵּׁירוֹת.</b> צְמִידֵי הַזְּרוֹעַ, דְּמִתַּרְגֵּם ״וְשִׁירַיָּא״:
<b>וְהָרְעָלוֹת.</b> צָנִיף שֶׁמַּצְנִיפוֹת כָּל פַּרְצוּפֵיהֶם חוּץ מִגַּלְגַּל הָעַיִן, כְּדֵי שֶׁיִּתְאַוֶּה אָדָם לִזּוֹן בְּמַרְאוֹת הַלְּסָתוֹת. (סא"א) לָשׁוֹן אַחֵר: וְהָרְעָלוֹת – מִינֵי סַרְבָּלִים נָאִים לְהִתְעַטֵּף בָּהֶן, וּבִלְשׁוֹן מִשְׁנָה יֵשׁ ״מָדִיּוֹת רְעוּלוֹת״ בְּמַסֶּכֶת שַׁבָּת (סה א):
<h3>פסוק כ</h3>
<b>הַפְּאֵרִים.</b> תַּרְגּוּם ״כְּלִילִיָּא״, כְּמוֹ (שמות לט:כח) ״פַּאֲרֵי הַמִּגְבָּעוֹת״:
<b>וְהַצְּעָדוֹת.</b> אֶצְעָדָה שֶׁל שׁוֹקַיִם:
<b>וְהַקִּשֻּׁרִים.</b> כְּמַשְׁמָעוֹ, קִשּׁוּרִים קְצָרִים שֶׁקּוֹשְׁרִין בָּהֶן שְׂעָרָן, וְיֵשׁ שֶׁעוֹשִׂין אוֹתוֹ מֻזְהָבִים, פרשיינ״ש בלע״ז:
<b>וּבָתֵּי הַנֶּפֶשׁ.</b> שֶׁכְּנֶגֶד הַלֵּב, נושק״א בלע״ז:
<b>וְהַלְּחָשִׁים.</b> נִזְמֵי הָאֹזֶן, מָקוֹם שֶׁלּוֹחֲשִׁין לָהּ שָׁם:
<h3>פסוק כב</h3>
<b>הַמַּחֲלָצוֹת.</b> ״כִּתּוּנַיָּא״, כְּמוֹ (שמואל ב ב:א) ״וְקַח אֶת חֲלִיצָתוֹ״, שֶׁהַגּוּף מְלֻבָּשׁ בָּהֶם, וּכְשֶׁפּוֹשְׁטִין אוֹתָם חוֹלְצִין אוֹתָם מִן הַגּוּף:
<b>וְהַמַּעֲטָפוֹת.</b> מַצָּעוֹת הַמִּטָּה, כְּתַרְגּוּמוֹ: ״שׁוֹשִׁיפַיָּא״. <b>וְהַמִּטְפָּחוֹת</b> – מַפּוֹת:
<b>וְהַחֲרִיטִים.</b> תַּרְגּוּמוֹ ״מַחְכַּיָּא״, דְּפוּס שֶׁל בֵּית הָרֶחֶם, כְּדִמְתַרְגְּמִינָן ״וְכוּמָז״ (שמות לה:כב) ״מָחוֹךְ״:
<h3>פסוק כג</h3>
<b>וְהַגִּלְיֹנִים.</b> הֵן הַמַּרְאוֹת, כְּתַרְגּוּמוֹ: ״מַחְזְיָתָא״ (ספייקיי״ו בלע״ז), עַל שֵׁם שֶׁמְּגַלּוֹת צוּרוֹת הַפָּנִים קְרוּיִין גִּלְיוֹנִים, אוֹ שֶׁמָּא מַרְאוֹת שֶׁלָּהֶם נִגְלָלוֹת הָיוּ:
<b>וְהַסְּדִינִים.</b> שֶׁל פִּשְׁתָּן הֵם, הַמִּתְעַטְּפִין בָּהֶם:
<b>וְהַצְּנִיפוֹת.</b> מולקי״נש בלע״ז:
<b>וְהָרְדִידִים.</b> ״כְּבִינְתָא״ (פרמל״ץ בלע״ז), וְהֵם שֶׁל זָהָב שֶׁמְּכַבְּנִין בָּהּ הַסִּרְבָּל שֶׁהָאִשָּׁה מִתְעַטֶּפֶת בּוֹ:
<h3>פסוק כד</h3>
<b>וְהָיָה תַחַת בֹּשֶׂם מַק.</b> מָקוֹם שֶׁהָיוּ מִתְבַּשְּׂמוֹת בּוֹ יִהְיֶה נִמָּק:
<b>וְתַחַת חֲגוֹרָה נִקְפָּה.</b> מָקוֹם שֶׁחוֹגְרָה שָׁם, יִהְיֶה נִיקָף, נֶחְתָּךְ בַּחֲבוּרוֹת וְרִשּׁוּמֵי מַכּוֹת, כְּמוֹ ״וְאַחַר עוֹרִי נִקְּפוּ״ (איוב יט:כו), ״וְנִקַּף סִבְכֵי הַיַּעַר״ (ישעיהו י:לד):
<b>וְתַחַת מַעֲשֶׂה מִקְשֶׁה.</b> מָקוֹם שֶׁהָיוּ עוֹשׂוֹת בּוֹ הַמַּעֲשֶׂה הָאָמוּר לְמַעְלָה ״הָלוֹךְ וְטָפוֹף תֵּלַכְנָה״ (ישעיהו ג:טז), וְהוּא בְּגבַהּ הָרֹאשׁ, שָׁם תִּהְיֶה מִקְשֶׁה קָרְחָה, מַכָּה הַמַּקְרַחַת אֶת הָרֹאשׁ. מִקְשֶׁה לְשׁוֹן ״דָּא לְדָא נָקְשָׁן״ (דניאל ה:ו). וַאֲנִי הָיִיתִי מְפָרְשׁוֹ: <b>תַּחַת הַמַּעֲשֶׂה מִקְשֶׁה,</b> מָקוֹם שֶׁהָיוּ שָׁם חֲגוּרוֹת נוֹתְנוֹת טַסֵּי הַזָּהָב הָעֲשׂוּיוֹת מִקְשֶׁה בטדי״ץ בלע״ז, אֶלָּא שֶׁהוּא נָקוּד פַּתַּח וְהוּא בַּמְּסוֹרָה בַּעֲשָׂרָה נְקוּדִים פַּתַּח, וְאֵין אֶחָד מֵהֶם דָּבוּק לְתֵיבָה שֶׁל אַחֲרָיו, וְכָל מַעֲשֶׂה שֶׁהוּא דָּבוּק לְתֵיבָה שֶׁל אַחֲרָיו נָקוּד קָמַץ:
<b>וְתַחַת פְּתִיגִיל.</b> וַהֲוֵי (ספרים אחרים: הֲרֵי) כִּשְׁתֵּי תֵיבוֹת: פְּתִי גִיל, כְּלִי שֶׁהוּא מְבִיאָן לִידֵי גִילָה, וְהוּא בֵּית הָרֶחֶם הָאָמוּר לְמַעְלָה ״פִּתְהֶן״ (ישעיהו ג:יז). חִלּוּף אוֹתָהּ גִילָה תִּהְיֶה <b>מַחֲגֹרֶת שַׂק</b> בְּכָל מָתְנֶיהָ:
<b>כִּי תַחַת יֹפִי.</b> כִּי זֹאת הוֹגֶנֶת לִהְיוֹת לָהֶם <b>תַּחַת יֹפִי</b> שֶׁהָיוּ מִשְׁתַּחֲצוֹת בּוֹ:
<h3>פסוק כה</h3>
<b>מְתַיִךְ.</b> גִּבּוֹרֶיךָ, מְתֵי מִלְחֲמוֹתֶיךָ הַיּוֹצְאִים בַּצָּבָא בְּמִנְיָן:
<h3>פסוק כו</h3>
<b>וְאָנוּ.</b> לְשׁוֹן אֲנִינָה:
<b>פְּתָחֶיהָ.</b> שַׁעֲרֵי עֲיָרוֹת וּבָתִּים, בְּכָל שְׁעָרֶיהָ יְהֵא הֶסְפֵּד:
<b>וְנִקָּתָה.</b> וְתִתְרוֹקֵן מִכֹּל, כְּמוֹ ״וְגַם אֲנִי נָתַתִּי לָכֶם נִקְיוֹן שִׁנַּיִם״ (עמוס ד:ו). וּבִלְשׁוֹן מִשְׁנָה: יָצָא פְּלוֹנִי נָקִי מִנְּכָסָיו (בבא קמא מא א):
<b>לָאָרֶץ תֵּשֵׁב.</b> מִגֹּבַהּ לְשִׁפְלוּת, ״יֵשְׁבוּ לָאָרֶץ יִדְּמוּ״ (איכה ב:י) בְּתִשְׁעָה בְּאָב:
<h2>פרק ד</h2>
<h3>פסוק א</h3>
<b>וְהֶחֱזִיקוּ.</b> וְיֹאחֲזוּ:
<b>שֶׁבַע נָשִׁים בְּאִישׁ אֶחָד.</b> מֵרֹב אַלְמָנוֹת רַבּוֹת, בְּאִישׁ אֶחָד מְבַקְּשׁוֹת מִמֶּנּוּ שֶׁיִּשָּׂא אוֹתָן:
<b>אֱסֹף.</b> הַטְמֵן חֶרְפָּתֵנוּ, כְּמוֹ ״וַאֲסַפְתּוֹ אֶל תּוֹךְ בֵּיתֶךָ״ (דברים כא:יב), שֶׁהָאִשָּׁה כְּשֶׁהִיא נְשׂוּאָה אֵין נוֹהֲגִין בָּהּ מִנְהַג הֶפְקֵר. וּמִדְרָשׁ אַגָּדָה (איכה רבה ה:יא): נְבוּכַדְנֶאצַּר גָּזַר שֶׁלֹּא יִבְעֲלוּ אֵשֶׁת אִישׁ שֶׁלֹּא יֵעָנְשׁוּ, לָכֵן הָיוּ מְבַקְּשׁוֹת שֶׁיְּהֵא עֲלֵיהֶן שֵׁם אִישׁוּת:
<h3>פסוק ב</h3>
<b>בַּיּוֹם הַהוּא.</b> לְאַחַר שֶׁיִּכְלוּ נוֹי תַּכְשִׁיטֵי הַנּוֹאֲפוֹת וְהַנְּבָלוֹת, לֹא תִּכְלֶה (ספרים אחרים: לֹא תִּסּוֹלֶה) עוֹד צְבִי נוֹי כְּבוֹדָם בְּאֵלֶּה:
<b>יִהְיֶה צֶמַח ה׳.</b> לָכֶם לְנוֹי:
<b>לִצְבִי וּלְכָבוֹד.</b> הֵם הַצַּדִּיקִים הַנִּשְׁאָרִים בָּם וְהַחֲכָמִים תַּלְמִידֵי הַתּוֹרָה, בָּהֶם יִתְלוּ אֶת צְבִי כְּבוֹדָם:
<b>וּפְרִי הָאָרֶץ.</b> הֵם בְּנֵי הַצַּדִּיקִים, פְּרִי עֵץ חַיִּים, הֵם יִהְיוּ <b>לְגָאוֹן וּלְתִפְאֶרֶת,</b> אֲשֶׁר בָּהֶם יִתְפָּאֲרוּ וְיִתְהַלְּלוּ פְּלֵיטַת יִשְׂרָאֵל. צְבִי – הוּא נוֹי, דָּבָר צִבְיוֹן שֶׁיֵּשׁ חֵפֶץ בּוֹ:
<h3>פסוק ג</h3>
<b>וְהָיָה הַנִּשְׁאָר</b> בָּהֶם בְּצִיּוֹן יִתְיַשְּׁבוּ:
<b>וְהַנּוֹתָר.</b> בְּכָל מָקוֹם, יִשְׁכְּנוּ <b>בִּירוּשָׁלִָם.</b>
<b>קָדוֹשׁ יֵאָמֶר לוֹ.</b> כֻּלָּם יִהְיוּ צַדִּיקִים. וְאִם תֹּאמַר: צַדִּיקִים הַמֵּתִים לִפְנֵי אוֹתוֹ הַיּוֹם אָבַד כְּבוֹדָם? תַּלְמוּד לוֹמַר <b>כָּל הַכָּתוּב</b> לְחַיֵּי הָעוֹלָם הַבָּא יִהְיוּ בִּירוּשָׁלַיִם (ויקרא רבה לה, ו). כְּתַרְגּוּם יוֹנָתָן:
<h3>פסוק ד</h3>
<b>אִם רָחַץ.</b> כְּמוֹ ׳כִּי רָחַץ׳, יֵשׁ ׳אִם׳ מְשַׁמֵּשׁ כֵּן בִּלְשׁוֹן ׳כִּי׳, וְכֵן (איוב ח:יח) ״אִם יְבַלְּעֶנּוּ מִמְּקוֹמוֹ״ – כִּי יְבַלְּעֶנּוּ, ״עַד אִם כָּלוּ לִשְׁתּוֹת״ (בראשית כד:יט):
<b>צֹאַת.</b> ״תְּגָאֲלַת״ כְּתַרְגּוּמוֹ, כְּלוֹמַר: הֶעֱבִיר עֲוֹנָם עַל יְדֵי יִסּוּרִין וּבִעוּר מִן הָעוֹלָם:
<b>יָדִיחַ.</b> לְשׁוֹן רְחִיצָה בִּלְשׁוֹן מִשְׁנָה וּבַמִּקְרָא: ״וְשָׁם יָדִיחוּ אֶת הָעוֹלָה״ (יחזקאל מ:לח):
<b>בְּרוּחַ מִשְׁפָּט.</b> עַל יְדֵי יִסּוּרִין, טלנ״ט בלע״ז, שֶׁיַּעֲלֶה עַל רוּחוֹ לִשְׁפּוֹט אוֹתָם:
<b>וּבְרוּחַ בָּעֵר.</b> לְבַעֲרָם מִן הָעוֹלָם. <b>בָּעֵר</b> – כְּמוֹ ״לְבָעֵר״, דישקומברמ״ט בלע״ז, לְשׁוֹן פָּעוֹל, הִלּוּךְ:
<h3>פסוק ה</h3>
<b>וְעַל מִקְרָאֶהָ.</b> הַקְּרוּאִים בְּתוֹכָהּ:
<b>עָנָן יוֹמָם וְעָשָׁן.</b> לְהָגֵן עֲלֵיהֶם מִן הָאֻמּוֹת:
<b>כִּי עַל כָּל כָּבוֹד</b> הָאָמוּר לָהֶם תְּהֵא הַחֻפָּה, שֶׁתְּחוֹפֵף שְׁכִינָתִי עֲלֵיהֶם. וְשֶׁבַע חוּפּוֹת יֵשׁ כָּאן: עָנָן, וְעָשָׁן, נֹגַהּ, אֵשׁ, לֶהָבָה, חֻפָּה, שְׁכִינָה:
<h3>פסוק ו</h3>
<b>וְסֻכָּה תִּהְיֶה לְצֵל וגו׳ מֵחֹרֶב.</b> לְהָגֵן מִלַּהַט יוֹם הַבָּא, שֶׁנֶּאֱמַר בָּרְשָׁעִים ״וְלִהַט אוֹתָם הַיּוֹם הַבָּא״ (מלאכי ג:יט), שֶׁהַקָּדוֹשׁ בָּרוּךְ הוּא מוֹצִיא חַמָּה מִנַּרְתְּקָהּ וּמְקַדְּרָהּ עֲלֵיהֶם:
<b>וּלְמַחְסֶה.</b> לְשׁוֹן כִּסּוּי:
<b>וּלְמִסְתּוֹר.</b> לְהִסָּתֵר בָּהּ:
<b>מִזֶּרֶם.</b> אֵשׁ הַמְּקַלַּחַת מִנְּהַר דִּינוּר עַל הָרְשָׁעִים בַּגֵּיהִנֹּם, שֶׁנֶּאֱמַר ״עַל רֹאשׁ רְשָׁעִים יָחוּל״ (ירמיהו כג:יט) בְּמַסֶּכֶת חגיגה (חגיגה יג ב):
<b>וּמִמָּטָר.</b> מָטָר הַיּוֹרֵד עַל הָרְשָׁעִים, כְּעִנְיָן שֶׁנֶּאֱמַר ״יַמְטֵר עַל רְשָׁעִים פַּחִים״ (תהלים יא:ו):
<h2>פרק ה</h2>
<h3>פסוק א</h3>
<b>אָשִׁירָה נָּא לִידִידִי.</b> הַנָּבִיא אוֹמֵר: ״אָשִׁירָה נָּא לִידִידִי״, תַּחַת יְדִידִי וּבִמְקוֹמוֹ וּבִשְׁלִיחוּתוֹ, כְּמוֹ ״ה׳ יִלָּחֵם לָכֶם״ (שמות יד:יד) בִּשְׁבִילְכֶם:
<b>שִׁירַת דּוֹדִי</b> הִיא זוֹ, אֲשֶׁר שָׁר בִּשְׁבִיל כַּרְמוֹ, עַל עִסְקֵי כַּרְמוֹ, כְּמוֹ ״וַיִּשְׁאֲלוּ אַנְשֵׁי הַמָּקוֹם לְאִשְׁתּוֹ״ (בראשית כו:ז):
<b>כֶּרֶם וְגוֹ׳. בֶּן שָׁמֶן</b> – בְּזָוִית הָעוֹשָׂה פֵּרוֹת שְׁמֵנִים כְּשֶׁמֶן טוֹב:
<b>בֶּן שָׁמֶן.</b> זָוִית רָאוּי לְשֶׁמֶן, לְזֵיתִים לַעֲשׂוֹת שֶׁמֶן, כְּמוֹ ״בֶּן מָוֶת״ (שמואל א כ:לא) רָאוּי לָמוּת. וְדֻגְמָא הִיא זוֹ, וּבְסוֹף הָעִנְיָן יְפָרְשֶׁנָּה:
<h3>פסוק ב</h3>
<b>וַיְעַזְּקֵהוּ.</b> סִיְּגוֹ וּגְדָרוֹ סָבִיב, מֻקָּף כְּמִין טַבַּעַת, דִּמְתַרְגְּמִינָן ״עִיזְקָא״:
<b>וַיְסַקְּלֵהוּ.</b> הוֹצִיא אֲבָנִים מִתּוֹכוֹ הָרָעִים לַגְּפָנִים, כְּמוֹ ״סַקְּלוּ מֵאֶבֶן״ (ישעיהו סב:י):
<b>וַיִּטָּעֵהוּ שֹׂרֵק.</b> הֵם זְמוֹרוֹת הַיָּפוֹת לִנְטִיעָה מִשְּׁאָר זְמוֹרוֹת:
<b>וַיִּבֶן מִגְדָּל בְּתוֹכוֹ.</b> גַּת לַעֲצוֹר עֲנָבִים:
<b>וְגַם יֶקֶב חָצַב בּוֹ.</b> הַבּוֹר שֶׁלִּפְנֵי הַגַּת לְקַבֵּל הַיַּיִן, וְכֵן כָּל ״יֶקֶב״ שֶׁבַּמִּקְרָא לְשׁוֹן בּוֹר הוּא, וְכֵן ״עַד יִקְבֵי הַמֶּלֶךְ״ (זכריה יד:י) תַּרְגּוּם יוֹנָתָן ״עַד שִׁיחַיָּא דְמַלְכָּא״, הוּא עֹמֶק אוֹקְיָנוֹס, וְלָכֵן נוֹפֵל בּוֹ כָּאן לְשׁוֹן חֲצִיבָה, כְּמוֹ ״וּבֹרֹת חֲצוּבִים״ (דברים ו:יא):
<b>וַיְקַו לַעֲשׂוֹת עֲנָבִים.</b> וַיְקַו יְדִידִי לַעֲשׂוֹת לוֹ הַכֶּרֶם הַזֶּה עֲנָבִים:
<b>וַיַּעַשׂ בְּאֻשִׁים.</b> דּוֹמִים לַעֲנָבִים, וְקוֹרִין אוֹתָם לנברווייש״ט בלע״ז:
<h3>פסוק ה</h3>
<b>הָסֵר מְשׂוּכָּתוֹ.</b> לְהָסִיר גָּדֵר הַמְּסוֹכֵךְ וּמֵגִין עָלָיו, ׳מְסוּכָה׳ הוּא סְיָג קוֹצִים, ׳גָּדֵר׳ הוּא גָּדֵר אֲבָנִים:
<b>וְהָיָה.</b> הַכֶּרֶם:
<b>לְבָעֵר.</b> שֶׁיִּרְעוּ בּוֹ בְּהֵמָה וְחַיָּה:
<h3>פסוק ו</h3>
<b>וַאֲשִׁיתֵהוּ בָתָה.</b> לְשׁוֹן שְׁמָמָה וְרֵיקָנוּת הִיא, וְכֵן (ישעיהו ז:יט) ״בְּנַחֲלֵי הַבַּתּוֹת״:
<b>וְלֹא יֵעָדֵר.</b> לְשׁוֹן חֲפִירַת כֶּרֶם הוּא:
<b>וְעָלָה שָׁמִיר וָשָׁיִת.</b> מִינֵי קוֹצִים פָּתַר בָּהֶם מְנַחֵם בֶּן סָרוּק (מחברת מנחם: שמר), וַאֲנִי אוֹמֵר: שָׁמִיר לְשׁוֹן תּוֹלַעַת חָזָק הוּא הַמְבַקֵּעַ אֲבָנִים, שֶׁבּוֹ בָּנָה שְׁלֹמֹה אֶת בֵּית הַמִּקְדָּשׁ, כְּעִנְיָן שֶׁנֶּאֱמַר (יחזקאל ג:ט) ״כַּשָּׁמִיר חָזָק מִצּוּר״:
<b>שָׁיִת.</b> לְשׁוֹן ״הַשְּׁאֵת וְהַשֶּׁבֶר״ (איכה ג:מז), לְשׁוֹן ״תִּשָּׁאֶה שְׁמָמָה״ (ישעיהו ו:יא), צָדוּ מֵאֵין דּוֹרֵשׁ לִכָּנֵס בּוֹ, וּמִתּוֹךְ כָּךְ תַּעֲלֶה בּוֹ תּוֹלַעַת:
<h3>פסוק ז</h3>
<b>כִּי כֶרֶם ה׳ צְבָאוֹת בֵּית יִשְׂרָאֵל.</b> לַכֶּרֶם הַזֶּה אַתֶּם מְשׁוּלִים בֵּית יִשְׂרָאֵל, כִּי כָּל מַה שֶּׁעָשָׂה לַכֶּרֶם הַזֶּה עָשָׂה לְיִשְׂרָאֵל. וְהַכֶּרֶם הוּא אָדָם הָרִאשׁוֹן, כִּי מָצִינוּ בְּמִדְרְשֵׁי אַגָּדָה בִּמְקוֹמוֹת הַרְבֵּה, בְּתַנְחוּמָא וּבִבְרֵאשִׁית רַבָּה (בראשית רבה יט:ב), שֶׁמִּקְרָאוֹת הַלָּלוּ נִדְרָשִׁין עָלָיו. לֹא נִטְרַד אָדָם הָרִאשׁוֹן עַד שֶׁחֵרֵף וְגִדֵּף, שֶׁנֶּאֱמַר ״וַיְקַו לַעֲשׂוֹת עֲנָבִים״ (ישעיהו ה:ב). וּבְמָקוֹם אַחֵר מָצִינוּ: הוֹשִׁיב עָלָיו שׁוֹמְרִים שֶׁלֹּא יֹאכַל מֵעֵץ הַחַיִּים, שֶׁנֶּאֱמַר ״וְעַל הֶעָבִים אֲצַוֶּה״ (ישעיהו ה:ו). וְכֵן נִדְרְשֵׁנוּ עָלָיו:
<b>כֶרֶם.</b> זֶה אָדָם הָרִאשׁוֹן:
<b>לִידִידִי.</b> זֶה הַקָּדוֹשׁ בָּרוּךְ הוּא:
<b>בֶּן שָׁמֶן</b> בְּגַן עֵדֶן:
<b>וַיְעַזְּקֵהוּ.</b> בְּעֶשֶׂר חֻפּוֹת הָאֲמוּרוֹת (יחזקאל כח) בְּפָרָשַׁת חִירָם מֶלֶךְ צוֹר:
<b>וַיְסַקְּלֵהוּ.</b> מִיֵּצֶר הָרָע, עַד שֶׁאָכַל מִן הָעֵץ וְנִכְנַס בּוֹ יֵצֶר הָרָע:
<b>וַיִּטָּעֵהוּ שׂוֹרֵק.</b> תְּחִלַּת יְצִירָתוֹ מִמְּקוֹם הַמִּזְבֵּחַ:
<b>וַיִּבֶן מִגְדָּל בְּתוֹכוֹ.</b> ״וַיִּפַּח בְּאַפָּיו נִשְׁמַת חַיִּים״ (בראשית ב:ז) מִן הָעֶלְיוֹנִים:
<b>וְגַם יֶקֶב חָצַב בּוֹ.</b> מַעְיָן נוֹבֵעַ, מְקוֹר חָכְמָה:
<b>וַיְקַו לַעֲשׂוֹת עֲנָבִים.</b> שֶׁיּוֹדֶה וִישַׁבַּח לְפָנָיו:
<b>וַיַּעַשׂ בְּאֻשִׁים.</b> דְּבָרִים נִבְאָשִׁים, חֵרֵף וְגִדֵּף:
<b>שִׁפְטוּ נָא.</b> לְפִי שֶׁסּוֹף הַמָּשָׁל בָּא לוֹמַר, שֶׁאַף הֵם עָשׂוּ כְּמוֹתוֹ, שׁוֹאֵל לָהֶם הַמִּשְׁפָּט:
<b>אוֹדִיעָה נָּא אֶתְכֶם.</b> מַה נִּרְאָה בְּעֵינַי לַעֲשׂוֹת לוֹ וְעָשִׂיתִי:
<b>הָסֵר מְשׂוּכָתוֹ.</b> טְרַדְתִּיו מִתּוֹךְ חֻפּוֹתָיו:
<b>וְהָיָה לְבָעֵר.</b> סוֹפוֹ לָמוּת וְלִמְשׁוֹל בּוֹ חַיּוֹת רָעוֹת:
<b>פָּרוֹץ גְּדֵרוֹ.</b> טְרַדְתִּיו מִמְּחִיצַת גַּן עֵדֶן:
<b>וָאֲשִׁיתֵהוּ בָתָה.</b> צָדוֹ הוֹשַׁבְתִּיו, שֶׁלֹּא נָתַתִּי תּוֹרָה בְּיָמָיו:
<b>לֹא יִזָּמֵר וְלֹא יֵעָדֵר.</b> לֹא יִלְמְדוּ מִמֶּנּוּ, לֹא זְכוּת וְלֹא מַעֲשֶׂה טוֹב:
<b>וְעָלָה שָׁמִיר וָשָׁיִת.</b> שָׁלַט בּוֹ יֵצֶר הָרָע וּבְדוֹרוֹתָיו אַחֲרָיו, לַעֲשׂוֹת מַעֲשִׂים מְקֻלְקָלִים:
<b>וְעַל הֶעָבִים אֲצַוֶּה.</b> צִוִּיתִי עָלָיו שׁוֹמְרִים לִשְׁמֹר אֶת דֶּרֶךְ עֵץ הַחַיִּים:
<b>כִּי כֶרֶם ה׳ צְבָאוֹת בֵּית יִשְׂרָאֵל.</b> כִּי כְּאוֹתוֹ הַכֶּרֶם לִי בֵּית יִשְׂרָאֵל, עֲשֶׂרֶת הַשְּׁבָטִים הֵם הָיוּ לִי כְּכֶרֶם יַיִן, כְּכֶרֶם זַיִת, כְּקֶרֶן שֶׁמֶן בְּאֶרֶץ שְׁמֵנָה: שֶׁמֶן כְּהֻנָּה, שֶׁמֶן מַלְכוּת, שֶׁמֶן מְנוֹרָה, שֶׁמֶן מְנָחוֹת. עִזַּקְתִּים תְּחִלָּה בְּהֶקֵּף עַנְנֵי כָבוֹד בַּמִּדְבָּר, וְסִקַּלְתִּים וְנִקִּיתִים מִפּוֹשְׁעֵי הַדּוֹר. נְטַעְתִּים שׂוֹרֵק, שֵׁשׁ מֵאוֹת וָשֵׁשׁ מִצְווֹת כְּמִנְיַן שׂוֹרֵק הוֹסַפְתִּי עֲלֵיהֶם, עַל שֶׁבַע מִצְווֹת שֶׁנִּצְטַוּוּ בְּנֵי נֹחַ. בָּנִיתִי מִגְדָּל בְּתוֹכוֹ מִשְׁכָּנִי וּמִקְדָּשִׁי, וְגַם יֶקֶב הַמִּזְבֵּחַ וְהַשִּׁיתִין:
<b>וַיַּעַשׂ בְּאֻשִׁים.</b> קִלְקְלוּ מַעֲשֵׂיהֶם:
<b>וְעַתָּה יוֹשֵׁב יְרוּשָׁלִַם וְאִישׁ יְהוּדָה</b> אֲשֶׁר לֹא גְלִיתִים עֲדַיִן, יִשְׁפְּטוּ נָא בֵּינִי וּבֵינֵיהֶם עַל הָרָעָה שֶׁהֵבֵאתִי עֲלֵיהֶם: מִי סָרַח עַל מִי? מַה הָיָה לִי לַעֲשׂוֹת עוֹד טוֹבָה לְכַרְמִי וְלֹא עָשִׂיתִי לוֹ?
<b>אוֹדִיעָה נָּא אֶתְכֶם.</b> גַּם אַתֶּם הַמַּכְעִיסִים אוֹתִי, אֶת אֲשֶׁר הָגוּן בְּעֵינַי לַעֲשׂוֹת לְכַרְמִי, כְּכָל אֲשֶׁר עָשִׂיתִי לְאָדָם הָרִאשׁוֹן:
<b>הָסֵר מְסוּכָּתוֹ.</b> אֲסַלֵּק שְׁכִינָתִי מֵעֲלֵיהֶם, הַמְּסוֹכֶכֶת עֲלֵיהֶם, כְּמָה שֶׁנֶּאֱמַר (ישעיהו כב:ח) ״וַיְגַל אֶת מָסַךְ יְהוּדָה״:
<b>פָּרוֹץ גְּדֵרוֹ.</b> אֶתּוֹץ חוֹמוֹתָיו:
<b>וַאֲשִׁיתֵהוּ בָתָה.</b> ״וַאֲשַׁוִינוּן רְטִישִׁין״ (תרגום יונתן):
<b>לֹא יִזָּמֵר וְלֹא יֵעָדֵר.</b> ״לָא יִסְתַּעְדוּן וְלָא יִסְתַּמְכוּן״ (תרגום יונתן):
<b>וְעָלָה שָׁמִיר וָשָׁיִת.</b> ״וִיהוֹן מְטַלְטְלִין וּשְׁבִיקִין״, דֻּגְמַת ״שָׁמִיר וָשָׁיִת״ שֶׁל כֶּרֶם, וְאֵצֶל הַכֶּרֶם מַמָּשׁ בְּמָקוֹם אַחֵר (ישעיהו ז:כג) הוּא מְתוּרְגָּם: ״הוֹבָאִי וּבוּר״:
<b>וְעַל הֶעָבִים אֲצַוֶּה.</b> ״וְעַל נְבִיָּיא אַפְקֵד דְּלָא יִתְנַבּוֹן עֲלֵיהוֹן״ (תרגום יונתן). הַנְּבוּאָה נִמְשְׁלָה לְמָטָר, שֶׁהֶעָבִים מְקַבְּלִין אוֹתָהּ מִן הַשָּׁמַיִם, כָּךְ הַנְּבִיאִים מְקַבְּלִין הַנְּבוּאָה מִפִּי הַקְּדוּשָׁה:
<b>נְטַע שַׁעֲשׁוּעָיו.</b> כְּמוֹ ״נֶטַע״ (איוב יד:ט), וּלְפִי שֶׁהוּא דָבוּק נָקוּד (פַּתַּח) כְּמוֹ ״בְּקַר זֶבַח הַשְּׁלָמִים״ (במדבר ז:פח):
<b>וַיְקַו.</b> שֶׁיַּעֲשׂוּ מִשְׁפָּט, וְהִנֵּה מִשְׂפָּח – אֲסִיפַת חֵטְא עַל חֵטְא, כְּמוֹ ״מֵהִסְתַּפֵּחַ״ (שמואל א כו:יט), ״סְפָחֵנִי נָא״ (שמואל א ב:לו). דָּבָר אַחֵר: לְשׁוֹן נֶגַע, וּלְפִי שֶׁהוּא לָשׁוֹן נוֹפֵל עַל הַלָּשׁוֹן בִּקְרִיאָתוֹ, דּוֹמֶה ׳מִשְׁפָּט׳ לְ׳מִשְׂפָּח׳, וְכֵן ׳צְעָקָה׳ לִ׳צְדָקָה׳, נָפַל בּוֹ רוּחַ הַקֹּדֶשׁ בְּפִי הַנָּבִיא:
<h3>פסוק ח</h3>
<b>הוֹי מַגִּיעֵי בַיִת בְּבַיִת.</b> עֶשְׂרִים וּשְׁנַיִם ״אַשְׁרֵי״ נֶאֱמַר בְּסֵפֶר תְּהִלִּים עַל מְקַיְּמֵי הַתּוֹרָה, וְעֶשְׂרִים וּשְׁנַיִם ״הוֹי״ אָמַר יְשַׁעְיָה עַל הָרְשָׁעִים. <b>הוֹי</b> לְשׁוֹן צַעֲקַת אֲנָחָה עַל פֻּרְעָנוּת הָעֲתִידָה לָבֹא:
<b>מַגִּיעֵי בַיִת בְּבַיִת.</b> מְקָרְבִים בָּתֵּיהֶם זֶה אֵצֶל זֶה, וּמִתּוֹךְ כָּךְ גּוֹזְלִים קַרְקַע הָעֲנִיִּים הַחֲלָשִׁים שֶׁבֵּין שְׁנֵי הַבָּתִּים, וְכֵן:
<b>שָׂדֶה בְשָׂדֶה יַקְרִיבוּ עַד אֶפֶס מָקוֹם.</b> שֶׁאֵין מָקוֹם לֶעָנִי לָשֶׁבֶת:
<b>וְהוּשַׁבְתֶּם לְבַדְּכֶם בְּקֶרֶב הָאָרֶץ.</b> כִּסְבוּרִים אַתֶּם שֶׁאֵין חֵלֶק לְהַקָּדוֹשׁ בָּרוּךְ הוּא וְלֹא לַעֲנִיִּים בָּאָרֶץ: חֶלְקוֹ בְּמַעַשְׂרוֹת אַתֶּם גּוֹזְלִים, וְלַעֲנִיִּים אֶת אַרְצָם, שֶׁתִּהְיוּ אַתֶּם לְבַדְּכֶם יוֹשְׁבִים בָּהּ:
<h3>פסוק ט</h3>
<b>בְּאָזְנָי ה׳ צְבָאוֹת.</b> אָמַר הַנָּבִיא: שְׁתֵּי אָזְנַי שָׁמְעוּ כְּשֶׁנִּגְזַר עֲלֵיהֶם גְּזֵרָה מֵאֵת ה׳ וּבִשְׁבוּעָה, <b>אִם לֹא</b> עַל דָּבָר זֶה <b>בָּתִּים רַבִּים לְשַׁמָּה יִהְיוּ,</b> וּבָתִּים <b>גְּדוֹלִים וְטוֹבִים</b> יִהְיוּ <b>מֵאֵין יוֹשֵׁב</b>:
<h3>פסוק י</h3>
<b>כִּי עֲשֶׂרֶת צִמְדֵּי כֶרֶם.</b> וּמִפְּנֵי הָרָעָב יִגְלוּ יוֹשְׁבֵי הַבָּתִּים וְאֵין יוֹשֵׁב בָּהּ, וְגַם זֹאת תִּהְיֶה לָכֶם מִדָּה בְּמִדָּה עַל הַקְרָבַת הַשָּׂדֶה בַּשָּׂדֶה, שֶׁגְּזַלְתֶּם חֶלְקוֹ שֶׁל מָקוֹם בְּמַעְשַׂר הָאָרֶץ:
<b>עֲשֶׂרֶת צִמְדֵּי כֶרֶם.</b> ארפינ״ט בלע״ז, וְאוֹמֵר אֲנִי: כְּדֵי עֲבוֹדַת יוֹם אֶחָד בְּצֶמֶד בָּקָר קָרוּי ״צֶמֶד״:
<b>יַעֲשׂוּ בַּת אֶחָת.</b> מִדָּה אַחַת שֶׁל יַיִן, בַּת שָׁלֹשׁ סְאִין:
<b>וְזֶרַע חֹמֶר.</b> בֵּית כּוֹר, שֶׁהוּא שְׁלֹשִׁים סְאִין שֶׁל תְּבוּאָה, <b>יַעֲשֶׂה אֵיפָה</b> שָׁלֹשׁ סְאִין:
<h3>פסוק יא</h3>
<b>מְאַחֲרֵי בַנֶּשֶׁף.</b> לִשְׁתּוֹת יַיִן בַּלֵּילוֹת:
<b>יַיִן יַדְלִיקֵם.</b> בּוֹעֵר בָּם:
<h3>פסוק יב</h3>
<b>כִּנּוֹר וָנֶבֶל.</b> נִימִין יְתֵרוֹת יֵשׁ בְּנֵבֶל מִן הַכִּנּוֹר, וְלָמָּה נִקְרָא שְׁמוֹ נֵבֶל? שֶׁמְּנַבֵּל כָּל מִינֵי כְּלֵי זֶמֶר (מדרש תהלים פא, ג):
<b>תֹּף.</b> שֶׁל עוֹר הוּא:
<b>וְחָלִיל.</b> אָבוּב שֶׁל קָנֶה, (צלמיי״ל בלע״ז):
<b>וְאֵת פֹּעַל ה׳ לֹא יַבִּיטוּ.</b> ״וּבְאוֹרַיְתָא דַה׳ לָא אִסְתַּכָּלוּ״ (תרגום יונתן):
<b>וּמַעֲשֵׂה יָדָיו לֹא רָאוּ.</b> עָשׂוּ עַצְמָם כְּאִלּוּ לֹא רָאוּ אֶת גְּבוּרוֹתָיו. דָּבָר אַחֵר: לֹא קִלְּסוּהוּ שַׁחֲרִית ׳יוֹצֵר אוֹר׳, וְלֹא עַרְבִית ׳הַמַּעֲרִיב עֲרָבִים׳:
<h3>פסוק יג</h3>
<b>מִבְּלִי דָעַת.</b> לְפִי שֶׁהָיָה לִבָּם בְּלִי דָעַת:
<b>וּכְבוֹדוֹ מְתֵי רָעָב.</b> נִכְבָּדָיו יָמוּתוּ בָּרָעָב:
<b>צִחֵה צָמָא.</b> צָמֵא כְּנֶגֶד רוֹב מִשְׁתֵּיהֶם:
<b>צִחֵה.</b> תַּרְגּוּם שֶׁל צְמֵאָה:
<h3>פסוק יד</h3>
<b>לָכֵן הִרְחִיבָה.</b> מִדָּה בְּמִדָּה: הֵם הִרְחִיבוּ נַפְשָׁם לִבְלוֹעַ מַאֲכָל וּמִשְׁתֶּה לָרֹב, וּפָעֲרוּ פֶּה לִבְלוֹעַ, אַף שְׁאוֹל תַּרְחִיב נַפְשָׁהּ לִבְלוֹעַ:
<b>וּפָעֲרָה.</b> וּפָתְחָה:
<b>לִבְלִי חֹק.</b> בְּאֵין סוֹף, וְלָמָּה <b>לִבְלִי חֹק</b>? לְפִי שֶׁלֹּא הָיָה בְּיָדָם שֶׁל אֵלּוּ חֹק וְקִצְבָּה לְתַפְנוּקֵיהֶם:
<b>וְיָרַד</b> שָׁם הֲדָרָהּ שֶׁל יְרוּשָׁלַיִם:
<b>וְעָלֵז בָּהּ.</b> הָעֲלִיזִים שֶׁבָּהּ:
<h3>פסוק טו</h3>
<b>וַיִּשַּׁח.</b> ״וְיֶחֱלַשׁ תְּקוֹף גַּבְרִין״. וּלְפִי מִדְרָשׁוֹ (סוטה מח א) זֶה הַקָּדוֹשׁ בָּרוּךְ הוּא, שֶׁהֵם גָּרְמוּ לוֹ לְהֵרָאוֹת כְּאִישׁ נִדְהָם (ירמיהו יד:ט), וְכֵן הוּא אוֹמֵר ״צוּר יְלָדְךָ תֶּשִׁי״ (דברים לב:יח), וְאוֹמֵר ״בַּעֲצַלְתַּיִם יִמַּךְ הַמְּקָרֶה״ (קהלת י:יח):
<h3>פסוק טז</h3>
<b>וַיִּגְבַּה ה׳ צְבָאוֹת בַּמִּשְׁפָּט.</b> כְּשֶׁיַּעֲשֶׂה מִשְׁפָּטִים בָּהֶם, יִגְבַּהּ שְׁמוֹ בָּעוֹלָם. <b>בַּמִּשְׁפָּט.</b> יושטיצ״א בלע״ז:
<b>וְהָאֵל הַקָּדוֹשׁ.</b> יִתְקַדֵּשׁ בְּתוֹךְ הַצַּדִּיקִים הַנִּשְׁאָרִים בָּכֶם:
<h3>פסוק יז</h3>
<b>וְרָעוּ כְבָשִׂים כְּדָבְרָם.</b> צַדִּיקִים, הַנִּמְשָׁלִים כְּעֵדֶר הָרְחֵלִים:
<b>כְּדָבְרָם.</b> כְּמִנְהָגָם, בְּיֹשֶׁר וּבְמִדָּה, מְכַלְכְּלִים דִּבְרֵיהֶם בְּמִשְׁפָּט כַּכְּבָשִׂים הַלָּלוּ. וְרַבּוֹתֵינוּ דָּרְשׁוּ <b>כְּדָבְרָם</b> – כַּמְדֻבָּר בָּם, נֶחָמוֹת הַנִּדְבָּרוֹת לָהֶם:
<b>וְחָרְבוֹת מֵחִים.</b> בָּתֵּי הָרְשָׁעִים, שֶׁהֵם שְׁמֵנִים:
<b>גָּרִים יֹאכֵלוּ.</b> הַצַּדִּיקִים, שֶׁהֵם כְּגֵרִים, יֹאכְלוּם:
<b>מֵחִים.</b> שְׁמֵנִים, כְּמוֹ ״עוֹלוֹת מֵחִים אַעֲלֶה״ (תהלים סו:טו):
<h3>פסוק יח</h3>
<b>הוֹי מֹשְׁכֵי הֶעָוֺן.</b> גּוֹרְרִים יֵצֶר הָרַע עֲלֵיהֶם מְעַט מְעַט בַּתְּחִלָּה בְּחַבְלֵי הַשָּׁוְא כְּחוּט שֶׁל קוּרֵי עַכָּבִישׁ, וּמִשֶּׁנִּתְגָּרֶה בָּהֶם מִתְגַּבֵּר וְהוֹלֵךְ עַד שֶׁנַּעֲשֶׂה כַּעֲבוֹת הָעֲגָלָה שֶׁקּוֹשְׁרִין בּוֹ אֶת הַקָּרוֹן לִמְשׁוֹךְ (סוכה נב, א):
<b>הַשָּׁוְא.</b> דָּבָר שֶׁאֵין בּוֹ מַמָּשׁ:
<b>חַטָּאָה.</b> חֵטְא:
<h3>פסוק יט</h3>
<b>יְמַהֵר יָחִישָׁה מַעֲשֵׂהוּ.</b> הַפֻּרְעָנוּת שֶׁהוּא אוֹמֵר לְהָבִיא:
<b>לְמַעַן נִרְאֶה.</b> דָּבָר מִי יָקוּם:
<h3>פסוק כ</h3>
<b>הָאֹמְרִים לָרַע טוֹב.</b> מְקַלְּסִין לַעֲבוֹדָה זָרָה, וְרַע בְּעֵינֵיהֶם לַעֲבוֹד הַקָּדוֹשׁ בָּרוּךְ הוּא שֶׁהוּא טוֹב:
<b>שָׂמִים חֹשֶׁךְ לְאוֹר.</b> דָּבָר שֶׁהוּא עָתִיד לְהָבִיא עֲלֵיהֶם חֹשֶׁךְ, אוֹמְרִים שֶׁיָּאִיר לָהֶם:
<b>שָׂמִים מַר לְמָתוֹק.</b> עָוֹן, שֶׁהוּא עָתִיד לְהָבִיא עֲלֵיהֶם פֻּרְעָנוּת מַר, אוֹמְרִים שֶׁיַּמְתִּיק לָהֶם:
<b>וּמָתוֹק לְמָר.</b> עֲבוֹדַת הַקָּדוֹשׁ בָּרוּךְ הוּא הַמְּתוּקָה, אוֹמְרִים: מָרָה הִיא:
<h3>פסוק כב</h3>
<b>לִמְסֹךְ שֵׁכָר.</b> לִמְזוֹג שֵׁכָר, תִּקּוּן הַמַּשְׁקֶה קָרוּי מֶסֶךְ:
<h3>פסוק כג</h3>
<b>וְצִדְקַת צַדִּיקִים.</b> שֶׁהֵן רְאוּיִין לִזְכּוֹת בְּבֵית דִּין, <b>יָסִירוּ מִמֶּנּוּ,</b> וּמְחַיְּבִין אוֹתוֹ בַּדִּין וְגוֹזְלִין מָמוֹנוֹ:
<h3>פסוק כד</h3>
<b>לָכֵן.</b> וְהָיָה הַדָּבָר הַזֶּה לָהֶם וְגוֹ׳:
<b>כֶּאֱכֹל קַשׁ לְשׁוֹן אֵשׁ.</b> כֶּאֱכוֹל אֶת הַקַּשׁ לְשׁוֹן אֵשׁ:
<b>וַחֲשַׁשׁ.</b> תִּרְגֵּם יוֹנָתָן: ״עֲמִירָא״, קַשִּׁין שֶׁל שִׁבֳּלִין; וְכַחֲשַׁשׁ אֲשֶׁר הַלֶּהָבָה תַּרְפֶּנּוּ וְתַעֲשֶׂנּוּ אֵפֶר:
<b>כַּמָּק.</b> כְּדָבָר הַנִּמּוֹק:
<b>וּפִרְחָם.</b> גְּדוּלָּתָם, כְּאָבָק הָעוֹלֶה לִפְנֵי רוּחַ וּמִסְתַּלֶּקֶת, כָּךְ תִּסְתַּלֵּק:
<h3>פסוק כה</h3>
<b>עַל כֵּן.</b> עַל מַעֲשֵׂיהֶם הַלָּלוּ:
<b>וַיִּרְגְּזוּ הֶהָרִים.</b> מַלְכֵי יְהוּדָה וְשָׂרֵיהֶם:
<b>כַּסּוּחָה.</b> כְּרוֹק וְקִיא הַנִּיסָח מִתּוֹךְ גּוּפוֹ שֶׁל אָדָם, שֶׁהוּא מָאוּס. וּבִלְשׁוֹן חֲכָמִים קָרוּי סְחִי, וְכֵן ״סְחִי וּמָאוֹס״ (איכה ג:מה):
<b>בְּקֶרֶב חוּצוֹת.</b> כֵּן יִהְיוּ מְאוּסִים בֵּין הַבַּבְלִים:
<b>בְּכָל זֹאת.</b> הַבָּאָה עֲלֵיהֶם:
<b>לֹא שָׁב אַפּוֹ.</b> לֹא נִתְקְנוּ בְּמַעֲשֵׂיהֶם לְהָשִׁיב אַפּוֹ מֵהֶם:
<b>נְטוּיָה.</b> לְהָרַע לָהֶם:
<h3>פסוק כו</h3>
<b>וְנָשָׂא.</b> הַקָּדוֹשׁ בָּרוּךְ הוּא <b>נֵס לַגּוֹיִם,</b> יִרְמוֹז לָהֶם רְמָזִים לְהִתְאַסֵּף וְלָבֹא עֲלֵיהֶם. נְשִׂיאַת נֵס הוּא כְּמוֹ כְּלוּנָס אָרוֹךְ, וְנוֹתְנִין בְּרֹאשׁוֹ בֶּגֶד, וְעוֹלִין בְּרֹאשׁ הַר גָּבוֹהַּ וְרוֹאִין אוֹתוֹ מֵרָחוֹק, וְהוּא סִימָן לְקִבּוּץ בְּנֵי אָדָם. וְכֵן ״אֶל עַמִּים אָרִים נִסִּי״ (ישעיהו מט:כב), וְכֵן ״וְשִׂים אֹתוֹ עַל נֵס״ (במדבר כא:ח). כְּלוּנָס – פירק״א בלע״ז, וְעַל שֵׁם שֶׁהוּא לְאוֹת קָרוּי נֵס:
<b>וְשָׁרַק.</b> שיבלי״ר בְּלַעַ״ז, אַף הוּא סִימָן לְקִבּוּץ:
<b>מִקְצֵה הָאָרֶץ.</b> שֶׁיָּבוֹאוּ מֵרָחוֹק לָצוּר עַל יִשְׂרָאֵל:
<b>קַל יָבוֹא.</b> הָאוֹיֵב עֲלֵיהֶם, כְּמוֹ שֶׁמְּפָרֵשׁ וְהוֹלֵךְ:
<h3>פסוק כז</h3>
<b>אֵין עָיֵף וְאֵין כּוֹשֵׁל בּוֹ.</b> לֹא יִיעַף וְלֹא יִכָּשֵׁל בִּמְרוּצָתוֹ, לְקַיֵּים ״יְמַהֵר יְחִישָׁה״ (ישעיהו ה:יט) שֶׁהֵם אוֹמְרִים לְפָנָיו:
<b>נִפְתַּח.</b> לְשׁוֹן נִתַּר, כְּמוֹ ״וַיְפַתַּח הַגְּמַלִּים״ (בראשית כד:לב):
<b>וְלֹא נִתַּק.</b> וְלֹא יִרְאוּ שָׁם סִימָן כִּשָּׁלוֹן, לִירָא מִמֶּנִּי מִלָּבֹא:
<h3>פסוק כח</h3>
<b>כַּצַּר.</b> תִּרְגֵּם יוֹנָתָן: ״כְּטִינְרָא״, כְּמוֹ צוּר:
<b>וְגַלְגִּלָּיו.</b> אוֹפַנֵּי מַרְכְּבוֹתָיו:
<h3>פסוק כט</h3>
<b>שְׁאָגָה.</b> אֵימָה זוֹ תִּהְיֶה עֲלֵיכֶם כְּמוֹ לָבִיא:
<b>וְיַפְלִיט.</b> יַצִּילֶנּוּ לְטַרְפּוֹ מִיַּד כָּל הַבָּאִים לְהַצִּילָהּ. <b>יַפְלִיט</b> – אישקמוצייר בלע״ז:
<h3>פסוק ל</h3>
<b>וְיִנְהֹם.</b> אוֹתוֹ הָאוֹיֵב עַל עַם ה׳ הַנִּזְכָּר לְמַעְלָה:
<b>כְּנַהֲמַת יָם.</b> אֲשֶׁר יֶהֱמוּ גַּלָּיו, כֵּן יָבוֹא בַּחֲיָלוֹת הוֹמוֹת:
<b>וְנִבַּט לָאָרֶץ.</b> לְשׁוֹן הַבָּטָה: יַבִּיטוּ יִשְׂרָאֵל וִיצַפּוּ שֶׁיַּעַזְרוּם מַלְכֵי אֶרֶץ שֶׁהֵם סוֹמְכִין עֲלֵיהֶם, כְּעִנְיָן שֶׁנֶּאֱמַר ״הַיֹּרְדִים מִצְרַיִם לְעֶזְרָה״ (ישעיהו לא:א):
<b>וְהִנֵּה חֹשֶׁךְ.</b> שֶׁלֹּא יְהֵא עוֹזֵר לָהֶם. <b>וְנִבַּט</b> לְשׁוֹן נִפְעַל, כְּמוֹ ״לֹא נִפְתַּח״ וְ״לֹא נִתַּק״ (ישעיהו ה:כז), וְהַוָּי״ו גּוֹרֶמֶת לוֹ לְהָסֵב הַדִּבּוּר לְהַבָּא, אייר״ט איסגרד״י בלע״ז:
<b>צַר וָאוֹר חָשַׁךְ.</b> כְּמוֹ ״וְכָשַׁל עוֹזֵר וְנָפַל עָזוּר״ (ישעיהו לא:ג), מִי שֶׁצַּר לוֹ שֶׁבָּאת עָלָיו הַצָּרָה, וְזֶה שֶׁבָּא לְהָאִיר לוֹ – שְׁנֵיהֶם חָשְׁכוּ. וְיֵשׁ פּוֹתְרִין: צַר הִיא הַלְּבָנָה שֶׁנִּתְמַעֲטָה, וְאוֹר הִיא הַחַמָּה:
<b>בַּעֲרִיפֶיהָ.</b> בְּבֹא מַאֲפֵלִיָּה שֶׁלָּהּ, לָשׁוֹן ״יַעֲרֹף כַּמָּטָר״ (דברים לב:ב), וְכֵן דֶּרֶךְ בַּעֲרוֹף מָטָר הָאוֹר מַאֲפִיל:
<h2>פרק ו</h2>
<h3>פסוק א</h3>
<b>בִּשְׁנַת מוֹת.</b> כְּשֶׁנִּצְטָרַע (תנחומא צו יג):
<b>וְשׁוּלָיו.</b> כְּמוֹ ״שׁוּלֵי הַמְּעִיל״ (שמות כח:לד), תַּחְתִּיתוֹ. רְאִיתִיו <b>יוֹשֵׁב עַל כִּסֵּא</b> בַּשָּׁמַיִם, וְרַגְלָיו בַּהֵיכָל, הֲדוֹם מַרְגְּלוֹתָיו בְּבֵית הַמִּקְדָּשׁ, לָדוּן עַל עֻזִּיָּה שֶׁבָּא לִטּוֹל כֶּתֶר כְּהֻנָּה:
<h3>פסוק ב</h3>
<b>שְׂרָפִים עֹמְדִים מִמַּעַל.</b> בַּשָּׁמַיִם:
<b>לוֹ.</b> לְשַׁמְּשׁוֹ, כֵּן תִּרְגֵּם יוֹנָתָן: ״שַׁמְּשִׁין קַדִּישִׁין בְּרוֹמָא קֳדָמוֹהִי״:
<b>בִּשְׁתַּיִם יְכַסֶּה פָנָיו.</b> שֶׁלֹּא יַבִּיט לְצַד הַשְּׁכִינָה:
<b>וּבִשְׁתַּיִם יְכַסֶּה רַגְלָיו.</b> לִצְנִיעוּת, שֶׁלֹּא יֵרָאֶה כָּל גּוּפוֹ לִפְנֵי בּוֹרְאוֹ. וּבְתַנְחוּמָא (תנחומא, אמור ח) רָאִיתִי: כִּסּוּי הָרַגְלַיִם לְפִי שֶׁהֵם ״כְּכַף רֶגֶל עֵגֶל״ (יחזקאל א:ז), שֶׁלֹּא לְהַזְכִּיר לְיִשְׂרָאֵל עֲוֹן הָעֵגֶל:
<b>וּבִשְׁתַּיִם יְעוֹפֵף.</b> וּבִתְרֵין מְשַׁמֵּשׁ:
<h3>פסוק ג</h3>
<b>וְקָרָא זֶה אֶל זֶה.</b> נוֹטְלִין רְשׁוּת זֶה מִזֶּה, שֶׁלֹּא יַקְדִּים הָאֶחָד וְיַתְחִיל וְיִתְחַיֵּב שְׂרֵפָה, אֶלָּא אִם כֵּן פָּתְחוּ כֻּלָּם כְּאֶחָד; וְזֶהוּ שֶׁיִּסַּד בְּיוֹצֵר אוֹר: ׳קְדוּשָׁה כֻּלָּם כְּאֶחָד עוֹנִים׳. וּמִדְרַשׁ אַגָּדָה מַעֲשֵׂה מֶרְכָּבָה הוּא; וְכֵן תִּרְגֵּם יוֹנָתָן:
<b>קָדוֹשׁ קָדוֹשׁ קָדוֹשׁ.</b> שָׁלוֹשׁ פְּעָמִים, כְּתַרְגּוּמוֹ:
<h3>פסוק ד</h3>
<b>וַיָּנֻעוּ אַמּוֹת הַסִּפִּים.</b> ״אֵילְוַת סִפֵּי״ (תרגום יונתן), הֵם מְזוּזוֹת הַפֶּתַח, שֶׁנִּמְדָּדִין בְּמִדּוֹת אַמּוֹת לְגֹבַהּ וּלְרֹחַב, וְהֵן מְזוּזוֹת הַהֵיכָל:
<b>מִקּוֹל הַקּוֹרֵא.</b> מִקּוֹל הַמַּלְאָכִים הַקּוֹרְאִים, וְהוּא הָיָה יוֹם הָרַעַשׁ שֶׁנֶּאֱמַר בּוֹ ״וְנַסְתֶּם כַּאֲשֶׁר נַסְתֶּם מִפְּנֵי הָרַעַשׁ בִּימֵי עֻזִּיָּה״ (זכריה יד:ה). בּוֹ בַּיּוֹם עָמַד עֻזִּיָּה לְהַקְטִיר בַּהֵיכָל, רָעֲשׁוּ שָׁמַיִם לְשָׂרְפוֹ לוֹמַר: דִּינוֹ בִּשְׂרֵפָה, כְּמוֹ שֶׁנֶּאֱמַר ״וַתֹּאכַל אֵת הַחֲמִשִּׁים וּמָאתַיִם אִישׁ״ (במדבר טז:לה), וְזֶהוּ שֶׁקְּרָאָם שְׂרָפִים שֶׁבָּאוּ לְשָׂרְפוֹ. רָעֲשָׁה הָאָרֶץ לְבָלְעוֹ, כִּסְבוּרָה: דִּינוֹ לִבָּלַע כְּקֹרַח שֶׁעִרְעֵר עַל הַכְּהֻנָּה. יָצְתָה בַּת קוֹל וְאָמְרָה: ״זִכָּרוֹן לִבְנֵי יִשְׂרָאֵל וְגוֹ׳״ (במדבר יז:ה), וְלֹא יִהְיֶה עוֹד אָדָם הַמְעוֹרֵר עַל הַכְּהֻנָּה כְּקֹרַח בִּבְלִיעָה וְכַעֲדָתוֹ בִּשְׂרֵפָה, אֶלָּא כַּאֲשֶׁר דִּבֶּר ה׳ בְּיַד מֹשֶׁה בַּסְּנֶה ״הָבֵא נָא יָדְךָ בְּחֵיקֶךָ״ (שמות ד:ו), וְהוֹצִיאָהּ מְצֹרַעַת כַּשֶּׁלֶג; אַף כָּאן צָרַעַת פָּרְחָה בְּמִצְחוֹ:
<b>וְהַבַּיִת יִמָּלֵא עָשָׁן.</b> הָיָה נִמְלָא עָשָׁן:
<h3>פסוק ה</h3>
<b>כִּי נִדְמֵיתִי.</b> הֲרֵינִי מֵת, שֶׁלֹּא הָיִיתִי כְּדַאי שֶׁאֶרְאֶה פְּנֵי הַשְּׁכִינָה. וְדֻגְמָתוֹ מָצִינוּ בְּמָנוֹחַ ״מוֹת נָמוּת כִּי אֱלֹהִים רָאִינוּ״ (שופטים יג:כב):
<b>נִדְמֵיתִי.</b> כְּמוֹ ״כִּי נִדְמָה כָּל עַם כְּנַעַן״ (צפניה א:יא):
<b>טְמֵא שְׂפָתַיִם.</b> ״דִּמְגָעַל בְּחוֹבִין״ (תרגום יונתן):
<h3>פסוק ו</h3>
<b>רִצְפָּה.</b> גַּחֶלֶת, וְכֵן ״עֻגַת רְצָפִים״ (מלכים א יט:ו) כְּמוֹ ׳עֻגַּת רְשָׁפִים׳. וְנֶאֱמַר בִּישַׁעְיָהוּ וּבְאֵלִיָּהוּ בְּצָדִ״י ׳רִצְפָּה׳, מִפְּנֵי שֶׁאָמְרוּ דִילָטוֹרְיָא עַל יִשְׂרָאֵל: זֶה קְרָאָם ״עַם טְמֵא שְׂפָתַיִם״, וְזֶה אָמַר ״כִּי עָזְבוּ בְרִיתֶךָ״ (מלכים א יט:י). אָמַר הַקָּדוֹשׁ בָּרוּךְ הוּא לַמַּלְאָךְ: רְצוֹץ פֶּה שֶׁאָמַר דִילָטוֹרְיָא עַל בָּנַי (שיר השירים רבה א:ט):
<b>בְּמֶלְקָחַיִם.</b> בִּצְבָת:
<b>לָקַח מֵעַל הַמִּזְבֵּחַ.</b> שֶׁבָּעֲזָרָה:
<h3>פסוק ז</h3>
<b>וַיַּגַּע עַל פִּי וְגוֹ׳. וְסָר עֲוֺנֶךָ</b> – זֶה לְיַסְּרֶךָ, לְכַפֵּר עֲוֺנְךָ שֶׁחֵרַפְתָּ אֶת יִשְׂרָאֵל. וְגָדוֹל כֹּחוֹ, שֶׁהַמַּלְאָךְ יָרֵא לְקַחְתָּהּ כִּי אִם בְּמֶלְקָחַיִם, וְהִגִּיעָהּ עַל שִׂפְתֵי הַנָּבִיא וְלֹא הֻזַּק, בְּתַנְחוּמָא (תנחומא, וישלח ב). וְזֶהוּ שֶׁנֶּאֱמַר ״כִּי רַב מְאֹד מַחֲנֵהוּ״ (יואל ב:יא) – אֵלּוּ מַלְאָכִים, וַעֲצוּמִים מֵהֶם ״עוֹשֵׂי דְבָרוֹ״ (שם) – הֵם הַנְּבִיאִים. וְיוֹנָתָן תִּרְגֵּם <b>וּבְיָדוֹ רִצְפָּה</b> – ״וּבְפוּמֵיהּ מְמַלֵּל״. לְשׁוֹן ״רִצְפָּה״ דִּבּוּר הָרָצוּף בַּפֶּה וּבַלָּשׁוֹן. <b>מֵעַל הַמִּזְבֵּחַ</b> – קִבֵּל הַדִּבּוּר מִפִּי הַקָּדוֹשׁ בָּרוּךְ הוּא, מִכִּסְאוֹ שֶׁבַּשָּׁמַיִם, שֶׁהָיָה מְכֻוָּן כְּנֶגֶד הַמִּזְבֵּחַ שֶׁבַּהֵיכָל:
<h3>פסוק ח</h3>
<b>אֶת מִי אֶשְׁלַח.</b> לְהוֹכִיחַ אֶת יִשְׂרָאֵל? שָׁלַחְתִּי אֶת עָמוֹס וְהָיוּ קוֹרִין אוֹתוֹ פְּסִילוּס, לְפִי שֶׁהָיָה כְּבַד לָשׁוֹן, וְהוּא נִתְנַבֵּא ״שְׁנָתַיִם לִפְנֵי הָרַעַשׁ״ (עמוס א:א), וְהָיוּ יִשְׂרָאֵל אוֹמְרִים: הִנִּיחַ הַקָּדוֹשׁ בָּרוּךְ הוּא אֶת הָעוֹלָם וְהִשְׁרָה שְׁכִינָתוֹ עַל הַדֵּין קְטִיעַ לִישְׁנָא וְכוּ׳, כִּדְאִיתָא בַּפְּסִיקְתָּא (פסיקתא דרב כהנא טז, ד):
<h3>פסוק ט</h3>
<b>שִׁמְעוּ שָׁמוֹעַ.</b> אֲנִי אוֹמֵר לָכֶם <b>שִׁמְעוּ שָׁמוֹעַ</b>, וְאַתֶּם אֵין אַתֶּם נוֹתְנִים לֵב לְהָבִין, <b>וּרְאוּ</b> נִסִּים שֶׁעָשִׂיתִי לָכֶם, וְאֵינְכֶם נוֹתְנִים לֵב לָדַעַת אוֹתִי:
<h3>פסוק י</h3>
<b>הַשְׁמֵן לֵב הָעָם הַזֶּה.</b> כְּמוֹ ״הַכְבֵּד אֶת לִבּוֹ״ (שמות ח:יא), לְשׁוֹן הָלוֹךְ, לְשׁוֹן פָּעוֹל: לִבָּם הוֹלֵךְ הָלוֹךְ וְהַשְׁמֵן (אנגריישנ״ט בְּלַעַ״ז), <b>וְאָזְנָיו</b> הוֹלְכִים הָלוֹךְ <b>וְהַכְבֵּד</b> מִשְּׁמוֹעַ:
<b>וְעֵינָיו הָשַׁע.</b> טָחִים, כְּעִנְיָן שֶׁנֶּאֱמַר (ישעיהו מד:יח) ״כִּי טַח מֵרְאוֹת עֵינֵיהֶם״, הַטּוֹחַ (ויקרא יד:מג) מְתַרְגְּמִינָן ״דְּאִתְשַׁע״:
<b>פֶּן יִרְאֶה בְעֵינָיו</b> נָתְנוּ לִבָּם שֶׁלֹּא יִשְׁמְעוּ דִּבְרֵי נְבִיאִים, שֶׁהֵם יְרֵאִים שֶׁמָּא יוּטְבוּ בְּעֵינֵיהֶם דְּבָרָיו, וְיָבִינוּ בְּלִבָּם וְיָשׁוּבוּ אֵלַי, וְהִיא רְפוּאָתָם:
<h3>פסוק יא</h3>
<b>עַד מָתַי</b> יַכְבִּידוּ אֶת לִבָּם וְלֹא יִשְׁמְעוּ?
<b>וַיֹּאמֶר.</b> יָדַעְתִּי כִּי לֹא יָשִׁיבוּ עַד תָּבֹא פֻּרְעָנוּת עֲלֵיהֶם, וְיֵלְכוּ בַּגּוֹלָה, <b>וְשָׁאוּ</b> עָרֵיהֶם <b>מֵאֵין יוֹשֵׁב.</b>
<b>שָׁאוּ... תִּשָּׁאֶה</b> לְשׁוֹן גַּלְמוּד <b>מֵאֵין יוֹשֵׁב.</b>
<h3>פסוק יב</h3>
<b>וְרַבָּה הָעֲזוּבָה.</b> שֶׁ״הָאָרֶץ תֵּעָזֵב מֵהֶם״ (ויקרא כו:מג), וְכָךְ הַלָּשׁוֹן: יִרְבּוּ מְקוֹמוֹת עֲזוּבִים <b>בְּקֶרֶב הָאָרֶץ.</b>
<h3>פסוק יג</h3>
<b>וְעוֹד בָּהּ עֲשִׂרִיָּה.</b> גַּם אוֹתָהּ הַשְּׁאֵרִית אָשִׁיב יָדִי עָלֶיהָ בְּצֵרוּף אַחַר צֵרוּף, <b>וְהָיְתָה לְבָעֵר</b> עַד שֶׁלֹּא יִשָּׁאֲרוּ אֶלָּא צַדִּיקִים גְּמוּרִים שֶׁיָּשׁוּבוּ אֵלַי בְּכָל לִבָּם:
<b>כָּאֵלָה וְכָאַלּוֹן.</b> אֲשֶׁר בְּעֵת זְמַן שַׁלֶּכֶת שֶׁלָּהֶן, מַשְׁלִיכִין עָלִין שֶׁלָּהֶן בִּימֵי הַסְּתָיו שִׁלּוּךְ אַחַר שִׁלּוּךְ, עַד שֶׁאֵין נוֹתָר בָּהּ זוּלָתִי הַמַּצֶּבֶת. אַף הֵם, זֶרַע הַקֹּדֶשׁ הַנִּמְצָאִין בָּהּ, עוֹמְדִים בִּקְדוּשָׁתוֹ, הֵם יִהְיוּ לָהּ לְמַצֶּבֶת. דָּבָר אַחֵר: מַצַּבְתָּהּ – נְטִיעָתָהּ, לְכָךְ אֵינִי מְכַלֶּה אוֹתָם, נְטַעְתִּים <b>זֶרַע קֹדֶשׁ.</b> וְיֵשׁ פּוֹתְרִים: שַׁעַר שַׁלֶּכֶת הָיְתָה בִּירוּשָׁלַיִם, כְּמוֹ שֶׁאָמַר בְּעֶזְרָא (דברי הימים א כו:טז), וְהָיוּ שָׁם אֵלָה וְאַלּוֹן נְטוּעִים:
<h2>פרק ז</h2>
<h3>פסוק א</h3>
<b>וַיְהִי בִּימֵי אָחָז.</b> מָה רָאָה הַכָּתוּב לְיַחֲסוֹ? אֶלָּא מִפְּנֵי שֶׁסּוֹפוֹ שֶׁל הַכָּתוּב לוֹמַר <b>וְלֹא יָכֹל לְהִלָּחֵם עָלֶיהָ,</b> וּלְלַמֶּדְךָ שֶׁזְּכוּת אָבוֹת עָמְדָה לוֹ. אָמְרוּ מַלְאֲכֵי הַשָּׁרֵת לִפְנֵי הַקָּדוֹשׁ בָּרוּךְ הוּא: ״וַוי, מִי הוּא זֶה שֶׁמָּלַךְ רָשָׁע זֶה?״ אָמַר לָהֶם: ״<b>בֶּן יוֹתָם</b> הוּא, <b>בֶּן עֻזִּיָּהוּ</b> הוּא, אֲבוֹתָיו הָיוּ צַדִּיקִים, לְפִיכָךְ אִי אֶפְשִׁי לִפְשׁוֹט יָדִי בּוֹ״. הֲדָא הוּא <b>וְלֹא יָכֹל לְהִלָּחֵם עָלֶיהָ</b> מִפְּנֵי זְכוּת אֲבוֹתָיו (בראשית רבה סג, א):
<h3>פסוק ב</h3>
<b>וַיֻּגַּד לְבֵית דָּוִד.</b> לְפִי שֶׁרָשָׁע הָיָה, לֹא הִזְכִּיר שְׁמוֹ:
<b>נָחָה אֲרָם עַל אֶפְרָיִם.</b> נִתְחַבֵּר מֶלֶךְ אֲרָם עַל מֶלֶךְ יִשְׂרָאֵל לָבֹא עָלֶיךָ. ׳נָחָה׳ לְשׁוֹן נְקֵבָה, עַל שֶׁהַמַּלְכוּת נָחָה. פושי״ר בלע״ז, לְשׁוֹן ״וַיָּנַח בְּכָל גְּבוּל מִצְרָיִם״ (שמות י:יד):
<b>וַיָּנַע לְבָבוֹ.</b> לְפִי שֶׁכְּבָר נִלְחַם בּוֹ כָּל אֶחָד מֵהֶם בִּפְנֵי עַצְמוֹ, וְיָכְלוּ לוֹ, שֶׁנֶּאֱמַר ״וַיִּתְּנֵהוּ ה׳ בְּיַד מֶלֶךְ אֲרָם וְגוֹ׳״ (דברי הימים ב כח:ה), אוֹמֵר ״וַיַּהֲרֹג פֶּקַח בֶּן רְמַלְיָה מֵאָה וְעֶשְׂרִים אֶלֶף אִישׁ״, שְׁנֵיהֶם בְּדִבְרֵי הַיָּמִים (דברי הימים ב כח:ו):
<b>כְּנוֹעַ עֲצֵי יַעַר.</b> קוֹל אִילָנֵי סְרָק יִשָּׁמַע יוֹתֵר מִכָּל אִילָנֵי פֵּירֵי, כִּדְאִיתָא בִּבְרֵאשִׁית רַבָּה (בראשית רבה טז:):
<h3>פסוק ג</h3>
<b>וּשְׁאָר יָשׁוּב בְּנֶךָ.</b> שְׁאֵרִית מְעַט שֶׁיָּשׁוּבוּ אֵלַי עַל יָדְךָ, וְהֵם כְּבָנֶךָ:
<b>אֶל קְצֵה תְּעָלַת.</b> שָׁם תִּמְצָאֵהוּ. <b>תְּעָלַת</b> – פושי״ר בלע״ז:
<b>בְּרֵכָה.</b> כְּעֵין מִקְוֵה מַיִם שֶׁעוֹשִׂים לְדָגִים:
<b>הָעֶלְיוֹנָה.</b> בְּמוֹרַד הָהָר, וְיֵשׁ בְּרֵכָה אַחֶרֶת לְמַטָּה הֵימֶנָּה בְּתַחְתִּיתוֹ:
<b>שְׂדֵה כוֹבֵס.</b> שָׂדֶה שֶׁהַכּוֹבְסִים שׁוֹטְחִים שָׁם בְּגָדִים לְנַגְּבָם, כָּךְ תִּרְגֵּם יוֹנָתָן. וְרַבּוֹתֵינוּ דָּרְשׁוּ (סנהדרין קד א): נִכְנַע אָחָז לִפְנֵי יְשַׁעְיָהוּ וְשָׂם עַל רֹאשׁוֹ אוֹכְלָא דְּקַצָּרֵי, כָּפָה עָלָיו כְּלִי, פֵּירוּשׁ כְּלִי מְנֻקָּב שֶׁל כּוֹבְסִים שֶׁמְּזַלְּפִין בּוֹ מַיִם עַל הַבְּגָדִים:
<h3>פסוק ד</h3>
<b>הִשָּׁמֵר.</b> שֵׁב בְּשָׁלוֹם כְּיַיִן עַל שְׁמָרָיו:
<b>זַנְבוֹת הָאוּדִים הָעֲשֵׁנִים.</b> יִהְיוּ בְעֵינֶיךָ כִּזְנָבוֹת אוּדִים שֶׁכָּבְתָה שַׁלְהֶבֶת שֶׁלָּהֶם. <b>אוּדִים</b> – טיצונ״ש בלע״ז:
<h3>פסוק ו</h3>
<b>וּנְקִיצֶנָּה.</b> נְעוֹרְרָהּ בְּמִלְחָמָה:
<b>וְנַבְקִיעֶנָּה אֵלֵינוּ.</b> נְשַׁוֶּה אוֹתָהּ עִמָּנוּ כְּבִקְעָה זוֹ שֶׁהִיא שָׁוָה; וְכֵן תִּרְגֵּם יוֹנָתָן: ״וּנְשַׁוִּינוּן עִמָּנָא״, שֶׁיִּהְיוּ שָׁוִין עִם עֲשֶׂרֶת הַשְּׁבָטִים בְּמֶלֶךְ אֶחָד:
<b>אֶת בֶּן טָבְאַל.</b> בֶּן הַטּוֹב אֵלֵינוּ, כֵּן תִּרְגֵּם יוֹנָתָן. וְיֵשׁ לְפָרֵשׁ ״טוֹב אֵל״ אֲשֶׁר לֹא טוֹב בְּעֵינֵי הַמָּקוֹם, וּבְגִימַטְרִיָּא שֶׁל אוֹתִיּוֹת אלב״ם: <b>טָבְאַל</b> הוּא רַמְלָא, ט״ר ב״ם א״ל, <b>בֶּן טָבְאַל</b> בֶּן רַמְלָא:
<h3>פסוק ז</h3>
<b>לֹא תָקוּם.</b> עֲצָתָם זֹאת, שֶׁתְּהֵא יְהוּדָה כְּבוּשָׁה תַּחְתֵּיהֶם:
<h3>פסוק ח</h3>
<b>כִּי רֹאשׁ אֲרָם.</b> הִיא דַּמֶּשֶׂק, וְאֵין לִירוּשָׁלַיִם עִמָּהֶם כְּלוּם:
<b>וְרֹאשׁ דַּמֶּשֶׂק רְצִין</b> בְּדַמֶּשֶׂק יִהְיֶה רֹאשׁ, וְלֹא בִּירוּשָׁלַיִם, וְגַם פֶּקַח וַעֲשֶׂרֶת הַשְּׁבָטִים <b>בְּעוֹד שִׁשִּׁים וְחָמֵשׁ שָׁנָה</b> מִיּוֹם שֶׁנִּגְזַר בִּימֵי עָמוֹס ״וְיִשְׂרָאֵל גָּלֹה יִגְלֶה מֵעַל אַדְמָתוֹ״ (עמוס ז:יא):
<b>יֵחַת אֶפְרַיִם.</b> תְּרוֹצַץ אֶפְרַיִם מֵעָם, שֶׁיַּגְלֵם סַנְחֵרִיב עִם מַלְכָּם הוֹשֵׁעַ בֶּן אֵלָה. צֵא וַחֲשׁוֹב מִנְּבוּאַת עָמוֹס עַד שֶׁגָּלוּ עֲשֶׂרֶת הַשְּׁבָטִים, וְתִמְצָאֵם שִׁשִּׁים וְחָמֵשׁ שָׁנִים: נְבוּאַת עָמוֹס הָיְתָה שְׁתֵּי שָׁנִים לִפְנֵי שֶׁנִּתְנַגַּע עֻזִּיָּה, שֶׁנֶּאֱמַר (עמוס א:א) ״שְׁנָתַיִם לִפְנֵי הָרַעַשׁ״, וְעֻזִּיָּה נִתְנַגַּע עֶשְׂרִים וְחָמֵשׁ שָׁנִים, הֲרֵי עֶשְׂרִים וְשֶׁבַע, וְשֵׁשׁ עֶשְׁרֵה שֶׁל יוֹתָם, וְשֵׁשׁ עֶשְׁרֵה שֶׁל אָחָז, וְשֵׁשׁ שֶׁל חִזְקִיָּהוּ, שֶׁנֶּאֱמַר (מלכים ב יח:י-יא) ״וַיִּלְכְּדֻהָ בִּשְׁנַת שֵׁשׁ לְחִזְקִיָּהוּ הִיא שְׁנַת תֵּשַׁע לְהוֹשֵׁעַ וַיִּגֶל אֶת יִשְׂרָאֵל אַשּׁוּרָה״, הֲרֵי שִׁשִּׁים וְחָמֵשׁ. וּמִנַּיִן שֶׁיְּמֵי חֲלוּטוֹ שֶׁל עֻזִּיָּהוּ עֶשְׂרִים וְחָמֵשׁ שָׁנִים? שֶׁנֶּאֱמַר (מלכים ב טו:א) ״בִּשְׁנַת עֶשְׂרִים וָשֶׁבַע לְיָרָבְעָם בֶּן יוֹאָשׁ מֶלֶךְ יִשְׂרָאֵל מָלַךְ עֻזִּיָּה בֶן אֲמַצְיָה עַל יְהוּדָה״. אֶפְשָׁר לוֹמַר? וַהֲלֹא עֻזִּיָּה וְיָרָבְעָם מָלְכוּ כְּאַחַת, לְפִי חֶשְׁבּוֹן שֶׁתִּמְצָא בְּסֵפֶר מְלָכִים! אֶלָּא שֶׁמָּלַךְ מַלְכוּת מְנֻגַּעַת בִּשְׁנַת עֶשְׂרִים וְשֶׁבַע לְמָלְכוֹ נִתְנַגַּע, וְהוּא מָלַךְ חֲמִשִּׁים וּשְׁתַּיִם שָׁנָה. וְאִי אֶפְשָׁר לִמְנוֹת <b>בְּעוֹד שִׁשִּׁים וְחָמֵשׁ שָׁנָה</b> מִיּוֹם שֶׁאָמַר יְשַׁעְיָה נְבוּאָה זוֹ, שֶׁהֲרֵי בִּימֵי אָחָז אֲמָרָהּ, וְהֵם גָּלוּ בִּשְׁנַת שֵׁשׁ לְחִזְקִיָּהוּ. וְכָךְ מְפֹרָשׁ בְּסֵדֶר עוֹלָם (סדר עולם רבה כח), שֶׁמָּנָה הַכָּתוּב לִנְבוּאָתוֹ שֶׁל עָמוֹס:
<h3>פסוק ט</h3>
<b>אִם לֹא תַאֲמִינוּ.</b> לִנְבוּאָתִי, אַתֶּם אָחָז וְעַמּוֹ, אֲשֶׁר יָדַעְתִּי כִּי רְשָׁעִים אַתֶּם:
<b>לֹא תֵאָמֵנוּ.</b> לֹא אֵמוּן בָּכֶם:
<h3>פסוק י</h3>
<b>וַיּוֹסֶף ה׳.</b> ״וְאוֹסִיף נְבִיָּא דַה׳״ (תרגום יונתן):
<h3>פסוק יא</h3>
<b>שְׁאַל לְךָ אוֹת</b> לַדָּבָר הַזֶּה, כִּי יְדַעְתִּיךָ שֶׁאֵין אַתָּה מַאֲמִין לְדִבְרֵי הַקָּדוֹשׁ בָּרוּךְ הוּא:
<b>הַעְמֵק שְׁאָלָה.</b> הַעֲמֵק וּשְׁאַל שְׁאָלָה, כְּמוֹ ״שְׁמָעָה סְלָחָה״ (דניאל ט:יט). שְׁאַל אוֹת בְּעִמְקֵי תְהוֹם לְהַחֲיוֹת לְךָ מֵת, <b>אוֹ הַגְבֵּהַּ לְמַעְלָה</b> לִשְׁאוֹל אוֹת בַּשָּׁמַיִם:
<h3>פסוק יב</h3>
<b>לֹא אֲנַסֶּה.</b> אֵין רְצוֹנִי שֶׁיִּתְקַדֵּשׁ שְׁמוֹ עַל יָדִי (תנחומא בובר, ויצא יד):
<h3>פסוק יג</h3>
<b>הַלְאוֹת אֲנָשִׁים.</b> נְבִיאֵי ה׳:
<b>כִּי תַלְאוּ וְגוֹ׳.</b> לְפִי שֶׁהוּא יוֹדֵעַ שֶׁאַתֶּם אֵין מַאֲמִינִים בּוֹ, וְהוֹגַעְתֶּם לְפָנָיו בְּרִשְׁעֲכֶם:
<h3>פסוק יד</h3>
<b>יִתֵּן אֲדֹנָי הוּא לָכֶם אוֹת.</b> יִתֵּן הוּא מֵאֵלָיו, עַל כָּרְחֲכֶם:
<b>הָרָה.</b> לְשׁוֹן עָתִיד הוּא, כְּמוֹ שֶׁמָּצִינוּ בְּאֵשֶׁת מָנוֹחַ שֶׁאָמַר לָהּ הַמַּלְאָךְ ״וְהָרִית וְיָלַדְתְּ בֵּן״ (שופטים יג:ג), וּכְתִיב ״וַיֹּאמֶר לָהּ הִנָּךְ הָרָה וְגוֹ׳״ (שופטים יג:ה):
<b>הָעַלְמָה.</b> אִשְׁתִּי הָרָה הַשָּׁנָה הַזֹּאת, וְהִיא הָיְתָה שְׁנַת אַרְבַּע לְאָחָז:
<b>וְקָרָאת שְׁמוֹ.</b> רוּחַ הַקֹּדֶשׁ תִּשְׁרֶה עָלֶיהָ:
<b>עִמָּנוּ אֵל.</b> לוֹמַר שֶׁיְּהֵא צוּרֵנוּ עִמָּנוּ, וְזֶה הָאוֹת! שֶׁהֲרֵי נַעֲרָה הִיא וְלֹא נִתְנַבְּאָה מִיָּמֶיהָ, וּבָזוֹ תִּשְׁרֶה בָּהּ רוּחַ הַקֹּדֶשׁ; וְזֶהוּ שֶׁנֶּאֱמַר לְמַטָּה ״וָאֶקְרַב אֶל הַנְּבִיאָה וְגוֹ׳״ (ישעיהו ח:ג), וְלֹא מָצִינוּ אֵשֶׁת נָבִיא שֶׁנִּקְרְאָה נְבִיאָה אֶלָּא אִם כֵּן הִתְנַבְּאָה. וְיֵשׁ פּוֹתְרִין, שֶׁעַל חִזְקִיָּה נֶאֱמַר; וְאִי אֶפְשָׁר, שֶׁהֲרֵי כְּשֶׁאַתָּה מוֹנֶה שְׁנוֹתָיו תִּמְצָא, שֶׁנּוֹלַד חִזְקִיָּה לִפְנֵי מַלְכוּת אָבִיו תֵשַׁע שָׁנִים. וְיֵשׁ פּוֹתְרִין, שֶׁזֶּה הָאוֹת: שֶׁעַלְמָה הָיְתָה וְאֵינָהּ רְאוּיָה לְוָלָד:
<h3>פסוק טו</h3>
<b>חֶמְאָה וּדְבַשׁ יֹאכֵל.</b> הַוָּלָד, שֶׁתְּהֵא אַרְצֵנוּ מְלֵאָה כָּל טוּב:
<b>לְדַעְתּוֹ מָאוֹס בָּרָע וּבָחוֹר בַּטּוֹב.</b> כְּשֶׁיֵּדַע לִמְאוֹס בָּרָע וְלִבְחוֹר בַּטּוֹב, וּמֵאַיִן לָנוּ הַטּוֹבָה הַזֹּאת? הֲלֹא עַתָּה הָאָרֶץ חֲרֵבָה בִּגְדוּדֵי מַלְכֵי אֲרָם וּפֶקַח בֶּן רְמַלְיָהוּ?
<h3>פסוק טז</h3>
<b>כִּי בְּטֶרֶם יֵדַע הַנַּעַר מָאֹס בָּרָע וּבָחֹר בַּטּוֹב, תֵּעָזֵב.</b> הָאָרֶץ מִיּוֹשְׁבֶיהָ, אַדְמַת רְצִין וְאַדְמַת פֶּקַח:
<b>אֲשֶׁר אַתָּה קָץ.</b> וְיָגוּר מִפְּנֵי שְׁנֵי מְלָכֶיהָ, רְצִין וּפֶקַח. שֶׁבְּאוֹתָהּ שָׁנָה עָלָה מֶלֶךְ אַשּׁוּר עַל דַּמֶּשֶׂק, כִּי שְׂכָרוֹ אָחָז, כְּמוֹ שֶׁנֶּאֱמַר בְּסֵפֶר (מלכים ב טז:ט): ״וַיִּתְפְּשֶׂהָ וַיַּגְלֶהָ קִירָה וְאֶת רְצִין הֵמִית״, וְאוֹתָהּ שָׁנָה ״וַיִּקְשֹׁר קֶשֶׁר הוֹשֵׁעַ בֶּן אֵלָה עַל פֶּקַח בֶּן רְמַלְיָהוּ וַיַּכֵּהוּ וַיְמִיתֵהוּ בִּשְׁנַת עֶשְׂרִים לְיוֹתָם״ (מלכים ב טו:ל), שֶׁהִיא שְׁנַת אַרְבַּע לְאָחָז:
<h3>פסוק יז</h3>
<b>יָבִיא ה׳ עָלֶיךָ וְעַל עַמְּךָ.</b> עַל חִזְקִיָּהוּ בִּנְךָ הַמּוֹלֵךְ אַחֲרֶיךָ, וּלְפִי שֶׁהוּא צַדִּיק לֹא קְרָאוֹ בְּנוֹ:
<b>יָמִים אֲשֶׁר לֹא בָאוּ.</b> מִיּוֹם שֶׁנֶּחְלְקָה מַלְכוּת בֵּית דָּוִד וְסָר <b>אֶפְרַיִם מֵעַל יְהוּדָה.</b> וּמַה הֵם הַיָּמִים? יְמֵי חֵיל <b>מֶלֶךְ אַשּׁוּר,</b> וְאַף בָּהֶם יַעֲשֶׂה לִיהוּדָה, וְכֵן מָצִינוּ (דברי הימים ב כח:כ) שֶׁבָּא מִתְּחִלָּה עַל אָחָז, דִּכְתִיב: ״וַיָּבֹא עָלָיו תִּגְלַת פִּלְאֶסֶר וַיָּצַר לוֹ וְלֹא חֲזָקוֹ״, וּבִימֵי חִזְקִיָּהוּ בְּנוֹ נַעֲשָׂה הַנֵּס:
<h3>פסוק יח</h3>
<b>וְיִשְׁרֹק ה׳.</b> יִרְמוֹז לָהֶם שֶׁיִּתְקַבְּצוּ:
<b>לַזְּבוּב.</b> חֲיָלוֹת רַבּוֹת כַּזְּבוּבִים מֵאֶרֶץ מִצְרַיִם יָבוֹאוּ עִם סַנְחֵרִיב:
<b>יְאוֹרֵי מִצְרָיִם.</b> לְפִי שֶׁכָּל אֶרֶץ מִצְרַיִם עֲשׂוּיָּה יְאוֹרִים, שֶׁאֵין הַגְּשָׁמִים יוֹרְדִים שָׁם, אֶלָּא נִילוּס עוֹלֶה וּמַשְׁקֶה:
<b>וְלַדְּבוֹרָה.</b> חֵיל גִּבּוֹרִים, עוֹקְצִים כַּדְּבוֹרִים:
<h3>פסוק יט</h3>
<b>בְּנַחֲלֵי הַבַּתּוֹת.</b> נַחֲלֵי עֲמָקִים, שְׂדוֹת בּוּרִים:
<b>וּבִנְקִיקֵי הַסְּלָעִים</b> לֶאֱרוֹב, <b>נְקִיקֵי</b> – נִקְרוֹת הַצּוּר:
<b>וּבְכׇל הַנַּעֲצוּצִים.</b> מְקוֹם הַסִּירִים (שקורין ברוצ״ש בלע״ז), וְכֵן ״תַּחַת הַנַּעֲצוּץ יַעֲלֶה בְרוֹשׁ״ (ישעיהו נה:יג):
<b>הַנַּהֲלֹלִים.</b> ״בָּתֵּי תוּשְׁבַּחְתָּא״ (תרגום יונתן):
<h3>פסוק כ</h3>
<b>יְגַלַּח אֲדֹנָי בְּתַעַר הַשְּׂכִירָה.</b> הַגְּדוֹלָה, וְכֵן ״גַּם שְׂכִירֶיהָ בְּקִרְבָּהּ״ (ירמיהו מו:כא), תִּרְגֵּם יוֹנָתָן: ״רַבְרְבָהָא יְגַלַּח״:
<b>בְּעֶבְרֵי נָהָר.</b> בְּיוֹשְׁבֵי עֵבֶר הַנָּהָר, וּבְמִי מִן הַיּוֹשְׁבִים? בְּמֶלֶךְ אַשּׁוּר. <b>אֶת הָרֹאשׁ</b> יְגַלַּח. <b>וְשַׂעַר הָרַגְלָיִם;</b> לְפִי שֶׁהוּא דָבוּק נִשְׁתַּנָּה לִנָּקֵד פַּתַּח:
<b>תִּסְפֶּה.</b> תִּכְלֶה, וְהַתִּגְלַּחַת הִיא הַהֲרִיגָה, וְהַתַּעַר הִיא הַחֶרֶב:
<b>אֶת הָרֹאשׁ.</b> הוּא סַנְחֵרִיב:
<b>הָרַגְלָיִם.</b> ״מַשְׁרְיָיתֵיהּ״ (תרגום יונתן):
<b>הַזָּקָן.</b> ״שִׁלְטוֹנַיָּיא״ (תרגום יונתן), וְרַבּוֹתֵינוּ אָמְרוּ: גִּלּוּחַ מַמָּשׁ, וְסָפַת הַזָּקָן חֲרִיכָתָהּ בָּאֵשׁ, <b>הַזָּקָן</b> זְקַן סַנְחֵרִיב, כִּדְאִיתָא בְּאַגָּדַת חֵלֶק (סנהדרין צה, ב):
<h3>פסוק כא</h3>
<b>יְחַיֶּה אִישׁ וגו׳.</b> וּלְפִי שֶׁתְּהֵא אַרְצָם רֵיקָנִית, שֶׁיָּבֹזּוּ הַחֲיָלוֹת אֶת הַבְּהֵמוֹת, וּבַמְּעַט הַנּוֹתָר אֶתֵּן בְּרָכָה:
<h3>פסוק כב</h3>
<b>וְהָיָה מֵרֹב.</b> חָלָב שֶׁיַּעֲשׂוּ <b>שְׁתֵּי הַצֹּאן</b> הַלָּלוּ, יָבֹזוּ בְּעֵינֵיהֶם <b>הֶחָלָב</b> וְיֹאכְלוּ <b>הַחֶמְאָה,</b> הוּא שׁוּמַן הֶחָלָב:
<b>כָּל הַנּוֹתָר.</b> הַצַּדִּיקִים הַפְּלֵטִים מֵחֶרֶב סַנְחֵרִיב, בְּשׂוֹרָה גְדוֹלָה הוּא מְבַשֵּׂר לָהֶם, שֶׁתִּזְדַּמֵּן לָהֶם פַּרְנָסָה אַחַר כָּל הַשִּׁמָּמוֹן הַהוּא:
<h3>פסוק כג</h3>
<b>וְהָיָה בַּיּוֹם הַהוּא.</b> אֲשֶׁר תִּהְיֶה הָאָרֶץ שְׁמָמָה, יִהְיֶה מָקוֹם שֶׁהָיוּ שָׁם לִפְנֵי בֹּא חֲיָלוֹת:
<b>אֶלֶף גֶּפֶן.</b> שָׁווֹת <b>אֶלֶף כֶּסֶף,</b> יִהְיוּ <b>לַשָּׁמִיר וְלַשַּׁיִת,</b> כִּי יַנִּיחוּם בַּעֲלֵיהֶם וּבוֹרְחִין, וְהֵם מַעֲלוֹת קִמְשׁוֹנִים וְתוֹלָעִים וְעַקְרַבִּים:
<h3>פסוק כד</h3>
<b>בַּחִצִּים וּבַקֶּשֶׁת יָבוֹא שָׁמָּה.</b> כָּל הָרוֹצֶה לִכָּנֵס לְתוֹכוֹ, יְהֵא צָרִיךְ קֶשֶׁת וְחִצִּים בְּיָדוֹ לְמַלֵּט עַצְמוֹ מֵחַיּוֹת רָעוֹת וּנְחָשִׁים וְעַקְרַבִּים:
<h3>פסוק כה</h3>
<b>וְכֹל הֶהָרִים</b> אֲשֶׁר שָׁם שְׂדוֹת לָבָן לִתְבוּאָה:
<b>אֲשֶׁר בַּמַּעְדֵּר יֵעָדֵרוּן.</b> הִיא כְּמִין מָרִיש שֶׁקּוֹרִין פשויי״ר בלע״ז:
<b>לֹא תָבוֹא שָׁמָּה יִרְאַת שָׁמִיר וָשָׁיִת.</b> כִּי בָּהֶם יִתְעַסְּקוּ לִזְרֹעַ תְּבוּאָה לְמַאֲכָל, שֶׁאִי אֶפְשָׁר בְּלֹא הַתְּבוּאָה, אֲבָל הַגְּפָנִים יִהְיוּ לָבַז, כִּי אוֹתוֹ הַדּוֹר שֶׁל יְחִזְקִיָּהוּ יָשׁוּבוּ אֵלַי לַעֲסֹק בַּתּוֹרָה וְלֹא לִשְׁתּוֹת יַיִן. וְכֵן הָיְתָה, כִּדְאִיתָא בְּחֵלֶק (סנהדרין צד ב): בָּדְקוּ מִדָּן וְעַד בְּאֵר שֶׁבַע וְלֹא מָצְאוּ אִישׁ שֶׁלֹּא הָיָה בָּקִי בַּהֲלָכוֹת אִסּוּר וְהֶתֵּר וְטֻמְאָה וְטָהֳרָה. וְעַל אוֹתוֹ הַדּוֹר הוּא אוֹמֵר ״וְהָיָה כָל מָקוֹם וְגוֹ׳״, הוּא שֶׁנֶּאֱמַר (משלי כה:א) ״אֲשֶׁר הֶעְתִּיקוּ אַנְשֵׁי חִזְקִיָּהוּ מֶלֶךְ יְהוּדָה״:
<b>וְהָיָה לְמִשְׁלַח שׁוֹר.</b> שָׁם יִרְעוּ בְּהֵמוֹתֵיהֶם מִרְעֶה שָׁמֵן:
<h2>פרק ח</h2>
<h3>פסוק א</h3>
<b>גִּלָּיוֹן.</b> מְגִלָּה:
<b>בְּחֶרֶט אֱנוֹשׁ.</b> בְּמִכְתָּב כְּתָב אֲשֶׁר יָרוּץ כָּל אֱנוֹשׁ הַקּוֹרֵא בּוֹ, אֲפִילּוּ אֱנוֹשׁ כָּל שֶׁהוּא, וַאֲפִילּוּ אֵינוֹ חָכָם. וְכֵן תִּרְגֵּם יוֹנָתָן: ״כְּתָב מְפָרַשׁ״:
<b>לְמַהֵר שָׁלָל</b> לָבֹא סַנְחֵרִיב וְלִשְׁלוֹל אֶת כָּל הוֹן עֲשֶׂרֶת הַשְּׁבָטִים, וּלְהָחִישׁ לָבוֹז נְבוּכַדְנֶצַּר אַחֲרָיו אֶת צִדְקִיָּהוּ וְדוֹרוֹ:
<h3>פסוק ב</h3>
<b>וְאָעִידָה לִּי.</b> גַּם בְּאוֹתָן הַיָּמִים, בִּימֵי יְהוֹיָקִים, עַל אוֹתוֹ פֻּרְעָנוּת, שְׁנֵי עֵדִים נֶאֱמָנִים: הָאֶחָד לְבַשְּׂרָם רָעָה הָעֲתִידָה לָבֹא עֲלֵיהֶם, <b>אוּרִיָּה הַכֹּהֵן,</b> שֶׁהֲרָגוֹ יְהוֹיָקִים, שֶׁנֶּאֱמַר (ירמיהו כו:כ) ״וְגַם אִישׁ הָיָה מִתְנַבֵּא בְּשֵׁם ה׳ אוּרִיָּה בֶּן שְׁמַעְיָה מִקִּרְיַת הַיְּעָרִים וַיִּתְנַבֵּא עַל הָעִיר הַזֹּאת וְעַל הַמָּקוֹם הַזֶּה אֶת כָּל דִּבְרֵי יִרְמְיָהוּ״:
<b>וְאֶת זְכַרְיָהוּ בֶּן יְבֶרֶכְיָהוּ.</b> בִּשְׁנַת שְׁתַּיִם לְדָרְיָוֶשׁ ״עוֹד יֵשְׁבוּ זְקֵנִים וּזְקֵנוֹת בִּרְחוֹבוֹת יְרוּשָׁלִָם״ (זכריה ח:ד). אוּרִיָּה סִימָן לִזְכַרְיָהוּ: אִם תִּרְאוּ שֶׁתִּתְקַיֵּם נְבוּאַת אוּרִיָּה, תִּהְיוּ מְצַפִּים שֶׁתִּתְקַיֵּם נְבוּאַת זְכַרְיָהוּ, כְּשֵׁם שֶׁהַעִידוֹתִי בְּשֶׁל סַנְחֵרִיב עָמוֹס וִישַׁעְיָה: עָמוֹס לְפֻרְעָנוּתָן שֶׁל עֲשֶׂרֶת הַשְּׁבָטִים ״וְיִשְׂרָאֵל גָּלֹה יִגְלֶה״ (עמוס ז:יא), וִישַׁעְיָה (ישעיהו לב:א) לְהַבְטָחָתוֹ שֶׁל חִזְקִיָּהוּ כְּשֶׁיִּמְלוֹךְ:
<h3>פסוק ג</h3>
<b>וַתֵּלֶד בֵּן.</b> הוּא הַבֵּן עַצְמוֹ, שֶׁקָּרְאָה הַנְּבִיאָה ״עִמָּנוּ אֵל״, עַל שֵׁם שֶׁהָיָה הַקָּדוֹשׁ בָּרוּךְ הוּא בְּעֵזֶר שֶׁל חִזְקִיָּה כְּשֶׁיִּמְלוֹךְ. וְאִי אֶפְשָׁר לוֹמַר שֶׁבֵּן שֵׁנִי הוּא, שֶׁהֲרֵי שָׁנִינוּ (סדר עולם רבה כב) בִּשְׁנַת אַרְבַּע לְאָחָז נֶאֶמְרָה נְבוּאָה זוֹ, וּבִשְׁנַת אַרְבַּע לְאָחָז נֶהֱרַג פֶּקַח, וְאִי אֶפְשָׁר שְׁנֵי בָּנִים לְהִוָּלֵד בְּשָׁנָה אַחַת בָּזֶה אַחַר זֶה. וִישַׁעְיָה אָבִיו קָרָא שְׁמוֹ ״מַהֵר שָׁלָל״ עַל שֵׁם פֻּרְעָנוּת הָעֲתִידָה לָבֹא עַל רְצִין וּבֶן רְמַלְיָהוּ, שֶׁהָיוּ בָּאִין לִטּוֹל מְלוּכָה מִבֵּית דָּוִד, וְתֻשְׁבַּת מַלְכוּתוֹ שֶׁל חִזְקִיָּהוּ:
<h3>פסוק ד</h3>
<b>יִשָּׂא אֶת חֵיל דַּמֶּשֶׂק.</b> ״וַיַּעַל דַּמֶּשֶׂק וַיִּתְפְּשֶׂהָ״ (מלכים ב טז:ט):
<b>וְאֵת שְׁלַל שֹׁמְרוֹן.</b> לְאַחַר שֶׁנֶּהֱרַג פֶּקַח וּמָלַךְ הוֹשֵׁעַ, ״עָלָיו עָלָה שַׁלְמַנְאֶסֶר מֶלֶךְ אַשּׁוּר וַיְהִי לוֹ הוֹשֵׁעַ עֶבֶד״ (מלכים ב יז:ג), וְנָתַן לוֹ מִנְחָה וְשֹׁחַד. הוּא <b>שְׁלַל שׁוֹמְרוֹן.</b> כָּל אֵלֶּה הָיָה בִּשְׁנַת אַרְבַּע לְאָחָז:
<h3>פסוק ו</h3>
<b>אֶת מֵי הַשִּׁלֹחַ הַהֹלְכִים לְאַט.</b> ״בְּמַלְכוּתָא דְּבֵית דָּוִד דִּמְדַבַּר לְהוֹן בְּנִיחַ כְּמֵי שִׁלוֹחָא דְּנַגְדִין בְּנִיחַ״. <b>שִׁלוֹחַ</b> מַעְיָן הוּא וּשְׁמוֹ גִּיחוֹן וְשִׁילוֹחַ, שֶׁרָצוּ לְהָסִיר אֶת מַלְכוּת בֵּית דָּוִד בִּימֵי אָחָז לְפֶקַח בֶּן רְמַלְיָהוּ. וְכָאן נִבָּא עַל שֶׁבְנָא וְסִיעָתוֹ שֶׁרָצוּ לִמְרוֹד בְּחִזְקִיָּהוּ, שֶׁמָּאֲסוּ בּוֹ עַל שֶׁרָאוּהוּ שֶׁלֹּא הָיָה בּוֹחֵר בְּשֻׁלְחַן מְלָכִים, אֶלָּא אוֹכֵל לִטְרָא יָרָק וְעוֹסֵק בַּתּוֹרָה. עָלָיו נֶאֱמַר ״צַדִּיק אוֹכֵל לְשׂוֹבַע נַפְשׁוֹ״ (משלי יג:כה). וְרָאוּ אֶת פֶּקַח בֶּן רְמַלְיָה אוֹכֵל אַרְבָּעִים סְאָה גוֹזָלוֹת בְּקִנּוּחַ סְעוּדָה, וְהָיוּ מְלִיזִין עַל חִזְקִיָּהוּ וְאוֹמְרִין: זֶה הָגוּן לִהְיוֹת מֶלֶךְ? אֵין זֶה מֶלֶךְ אֶלָּא רְצִין וּבֶן רְמַלְיָהוּ הָיוּ רְאוּיִין לִמְלוֹךְ בְּחַיֵּיהֶן, וְזֶהוּ <b>וּמְשׂוֹשׂ אֶת רְצִין וְגוֹ׳.</b> אָמַר לָהֶם הַקָּדוֹשׁ בָּרוּךְ הוּא: אוֹכְלִין אַתֶּם מִתְאַוִּים, אֲנִי מֵבִיא עֲלֵיכֶם אוֹכְלִין הַרְבֵּה. <b>הִנֵּה ה׳ מַעֲלֶה עֲלֵיכֶם וְגוֹ׳ אֶת מֵי הַנָּהָר הָעֲצוּמִים</b> תַּחַת מֵי הַשִּׁילוֹחַ חֲלָשִׁים וְהַנּוֹחִים:
<h3>פסוק ז</h3>
<b>וְעָלָה.</b> הַנָּהָר:
<b>עַל כָּל אֲפִיקָיו.</b> יִתְגַּבְּרוּ מֵימָיו לַעֲלוֹת עַל כָּל אֲפִיקֵי מוֹצָא מֵימָיו:
<b>וְהָלַךְ</b> הַנָּהָר מְמֻלָּא <b>עַל כָּל גְּדוֹתָיו</b>, עַל גִּדּוּדָיו הֵן שְׂפָתוֹתָיו הַזְּקוּפוֹת, בְּמָקוֹם שֶׁהַנָּהָר מוֹשֵׁךְ בֵּין גִּדּוּדִין זְקוּפִין, וְהוּא כִּבְתוֹךְ מַרְזֵב:
<h3>פסוק ח</h3>
<b>וְחָלַף בִּיהוּדָה.</b> בְּאֶרֶץ יְהוּדָה:
<b>שָׁטַף.</b> בְּחָזְקָה:
<b>עַד צַוָּאר.</b> עַד עִקַּר חֹזֶק צַוָּארָם. וְתִרְגֵּם יוֹנָתָן: ״עַד יְרוּשְׁלֵם יִמְטֵי״:
<b>מֻטּוֹת כְּנָפָיו.</b> פֶּרֶק קָטָן שֶׁבְּסוֹף הַכָּנָף קָרוּי ׳מוֹט׳, וְרָאִיתִי בְּתַנְחוּמָא (תנחומא, תזריע ח; תנחומא בובר, תזריע י): כַּמָּה הֵם מוֹטוֹת כַּנְפֵי הַתַּרְנְגוֹל? אֶחָד מִן שִׁשִּׁים בְּאֻכְלוּסֵי סַנְחֵרִיב:
<b>מְלֹא רֹחַב</b> אֶרֶץ יְהוּדָה:
<b>עִמָּנוּ אֵל.</b> הוּא שֵׁבֶט יְהוּדָה, שֶׁהִבְטִיחוֹ הַקָּדוֹשׁ בָּרוּךְ הוּא לִהְיוֹת עִמָּם בִּימֵי חִזְקִיָּהוּ, כְּדִבְרֵי הַנְּבִיאָה שֶׁקָּרְאָה שֵׁם בְּנָהּ עִמָּנוּאֵל:
<h3>פסוק ט</h3>
<b>רֹעוּ עַמִּים.</b> לְשׁוֹן ״רֵעֵהוּ״, ״רֵעֲךָ״ (משלי כז:י), כְּתַרְגּוּם יוֹנָתָן: ״אִתְחַבָּרוּ״. הִתְחַבְּרוּ יַחַד אֻכְלוּסֵי סַנְחֵרִיב:
<b>וָחֹתּוּ.</b> וְתִשָּׁבְרוּ:
<b>הִתְאַזְּרוּ וָחֹתּוּ.</b> הִתְאַזְּרוּ בְּכָל מִינֵי גְבוּרָה, וְסוֹפְכֶם לִהְיוֹת חַתִּים:
<h3>פסוק י</h3>
<b>עֻצוּ.</b> לְשׁוֹן צִוּוּי:
<h3>פסוק יא</h3>
<b>בְּחֶזְקַת הַיָּד.</b> בְּהִתְגַּבֵּר הַנְּבוּאָה עָלַי, כְּשֶׁהוֹסִיף לְדַבֵּר עָלַי בְּדָבָר זֶה, כְּמוֹ שֶׁכָּתוּב לְמַעְלָה ״וַיּוֹסֶף ה׳ דַּבֵּר אֵלַי״ (ישעיהו ח:ה), וּבְלָשׁוֹן זֶה אָמַר (יחזקאל ג:יד) ״וְיַד ה׳ עָלַי חֲזָקָה״ – לְשׁוֹן נְבוּאָה:
<b>וְיִסְּרֵנִי מִלֶּכֶת וגו׳.</b> הִזְהִירַנִי שֶׁלֹּא לִהְיוֹת בַּעֲצַת שֶׁבְנָא הַסּוֹפֵר וְסִיעָתוֹ, שֶׁנִּקְשְׁרוּ לִמְרוֹד עַל חִזְקִיָּהוּ, כְּמוֹ שֶׁמְּפוֹרָשׁ (סנהדרין כו א), וְיֵשׁ רֶמֶז בְּסֵפֶר הַזֶּה (ישעיהו כב:טו): ״לֵךְ בֹּא אֶל הַסּוֹכֵן וגו׳״:
<b>וְיִסְּרֵנִי.</b> כְּמוֹ ׳וּלְיַסְּרֵנִי׳:
<h3>פסוק יב</h3>
<b>לֹא תֹאמְרוּן קֶשֶׁר.</b> אַתֶּם, סִיעָתוֹ שֶׁל חִזְקִיָּה, אַף עַל פִּי שֶׁהֵם מוּעָטִים מִסִּיעַת שֶׁבְנָא, לֹא תֹאמְרוּ ״אַחֲרֵי רַבִּים לְהַטּוֹת״ (שמות כג:ב):
<b>לְכֹל אֲשֶׁר יֹאמַר הָעָם הַזֶּה.</b> שֶׁעִם שֶׁבְנָא, לְפִי שֶׁהוּא קֶשֶׁר רְשָׁעִים, וְאֵינוֹ מִן הַמִּנְיָן. וְכֵן בְּקֶשֶׁר שֶׁל עֲשֶׂרֶת הַשְּׁבָטִים שֶׁיִּתְקַשְּׁרוּ עִם מַלְכֵי מִצְרַיִם:
<b>וְאֶת מוֹרָאוֹ.</b> הָעָם הַזֶּה, שֶׁהֵם אוֹמְרִים לָכֶם לִירָא מִסַּנְחֵרִיב וּלְהַשְׁלִים עִמּוֹ:
<b>לֹא תִירְאוּ וְלֹא תַעֲרִיצוּ.</b> לֹא תֹאמְרוּ חָזָק הוּא. כֵּן תִּרְגֵּם יוֹנָתָן: ״לָא תֵימְרוּן תְּקוֹף״:
<h3>פסוק יג</h3>
<b>וְהוּא מַעֲרִצְכֶם.</b> מְחַזִּיקְכֶם:
<h3>פסוק יד</h3>
<b>וְהָיָה לְמִקְדָּשׁ</b> אוֹתָהּ עֵצָה, שֶׁיָּעַץ שֶׁבְנָא וְשֶׁיָּעַץ פֶּקַח, לְהַשְׁבִּית מַלְכוּת בֵּית דָּוִד, יִהְיֶה לְסִימַן פֻּרְעָנוּת לָבֹא עֲלֵיהֶם:
<b>לְמִקְדָּשׁ.</b> כְּמוֹ ״הִתְקַדְּשׁוּ לְמָחָר״ (יהושע ג:ה):
<b>וּלְאֶבֶן נֶגֶף</b> שֶׁהָרַגְלַיִם נִגָּפִים בָּם, לְשׁוֹן מִכְשׁוֹל, כְּמוֹ ״בְּטֶרֶם יִתְנַגְּפוּ רַגְלֵיכֶם״ (ירמיהו יג:טז), ״פֶּן תִּגֹּף בָּאֶבֶן רַגְלֶךָ״ (תהלים צא:יב):
<b>וּלְצוּר מִכְשׁוֹל.</b> הוּא לָשׁוֹן ״אֶבֶן נֶגֶף״, שֶׁהַצּוּר הוּא אֶבֶן:
<b>לִשְׁנֵי בָתֵּי יִשְׂרָאֵל.</b> שֶׁבָּאוּ לִהְיוֹת <b>לְפַח וּלְמוֹקֵשׁ לְיוֹשְׁבֵי יְרוּשָׁלִָם,</b> וּמִי הֵם שְׁנֵי הַבָּתִּים? פֶּקַח בֶּן רְמַלְיָהוּ וְסִיעָתוֹ, וְשֶׁבְנָא וְסִיעָתוֹ:
<h3>פסוק טו</h3>
<b>וְכָשְׁלוּ בָם רַבִּים.</b> וְאוֹתָן הָאֲבָנִים יִכָּשְׁלוּ אֵלּוּ וְסִיעָתָם, שְׁנֵיהֶם יִפְּלוּ בְּיַד שׂוֹנְאֵיהֶם: פֶּקַח נֶהֱרַג, שֶׁהֲרָגוֹ הוֹשֵׁעַ, וַעֲשֶׂרֶת הַשְּׁבָטִים נָפְלוּ בְּיַד סַנְחֵרִיב; וְשֶׁבְנָא יָצָא מִירוּשָׁלַיִם, כְּשֶׁעָלָה סַנְחֵרִיב מֵעָלֶיהָ לֵילֵךְ עַל תִּרְהָקָה מֶלֶךְ כּוּשׁ, שָׁטַף שֶׁבְנָא וְסִיעָתוֹ וְהָלַךְ לוֹ:
<h3>פסוק טז</h3>
<b>צוֹר תְּעוּדָה.</b> כָּל זֶה מִן הַנְּבוּאָה שֶׁנֶּאֶמְרָה לְמַעְלָה (ישעיהו ח:יא) ״כִּי כֹה אָמַר ה׳ אֵלַי״, וְעוֹד זֹאת אָמַר לִי: <b>צוֹר תְּעוּדָה</b> לְשׁוֹן ״הַעִדֹּתִי בָכֶם הַיּוֹם״ (דברים ח:יט), לְשׁוֹן הַתְרָאָה. קְשׁוֹר הַתְרָאָתִי <b>וַחֲתוֹם הַתּוֹרָה</b> עַל לֵב <b>לִמּוּדַי</b> תַּלְמִידֶיךָ וְיִרְאֵי שָׁמַיִם, הַנִּקְרָאִים לִמּוּדֵי ה׳. וְאִם תֹּאמַר אֵין לְשׁוֹן ׳קְשִׁירָה׳ נוֹפֵל בְּלִמּוּד תּוֹרָה? נוֹפֵל הוּא בּוֹ, שֶׁנֶּאֱמַר ״קָשְׁרֵם עַל לִבְּךָ תָּמִיד״ (משלי ו:כא):
<h3>פסוק יז</h3>
<b>וְחִכִּיתִי לַה׳</b> אָמַר יְשַׁעְיָה: אֲנִי הַמְחַכֶּה לַה׳ הַמַּסְתִּיר פָּנָיו מֵעֲשֶׂרֶת הַשְּׁבָטִים, קִוִּיתִי לוֹ לְאַמֵּת דְּבָרַי אֵלֶּה וּלְהוֹשִׁיעַ אֶת בֵּית דָּוִד:
<h3>פסוק יח</h3>
<b>הִנֵּה אָנֹכִי וְהַיְלָדִים וגו׳ לְאוֹתוֹת</b> – לִשְׁנֵי אוֹתוֹת: פֻּרְעָנוּת פֶּקַח, כְּמוֹ שֶׁנִּקְרָא הַיֶּלֶד ״מַהֵר שָׁלָל חָשׁ בַּז״, וּתְשׁוּעַת בֵּית דָּוִד, כְּמוֹ שֶׁנִּקְרָא הַיֶּלֶד ״עִמָּנוּ אֵל״. זֶהוּ הַיִּשּׁוּב בָּעִנְיָן לְפִי פְּשׁוּטוֹ. וּמִדְרַשׁ אַגָּדָה בִּבְרֵאשִׁית רַבָּה (מב:) עַל אָחָז, שֶׁאָחַז בָּתֵּי כְּנֵסִיּוֹת וּבָתֵּי מִדְרָשׁוֹת, שֶׁלֹּא יִלְמְדוּ תִּינוֹקוֹת שֶׁל בֵּית רַבָּן תּוֹרָה. אָמַר: אִם אֵין גְּדָיִים אֵין תְּיָשִׁים, אִם אֵין צֹאן אֵין רוֹעֶה, אֶגְרוֹם לוֹ לְסַלֵּק שְׁכִינָתוֹ. אָמַר לוֹ הַנָּבִיא: כָּל מַה שֶׁאַתָּה קוֹשֵׁר הַתְּעוּדָה וְחוֹתֵם הַתּוֹרָה לְסָתְמָהּ שֶׁלֹּא תִמָּצֵא בְּיִשְׂרָאֵל, לֹא יוֹעִיל לְךָ:
<b>וְחִכִּיתִי לַה׳ הַמַּסְתִּיר פָּנָיו וְגוֹ׳.</b> אֵין לְךָ נְבוּאָה קָשָׁה כְּאוֹתָהּ שָׁעָה שֶׁאָמַר מֹשֶׁה (דברים לא:יח): ״וְאָנֹכִי הַסְתֵּר אַסְתִּיר פָּנַי בַּיּוֹם הַהוּא״, וְאַף בּוֹ בַּיּוֹם הִבְטִיחָם: ״וְעָנְתָה הַשִּׁירָה הַזֹּאת לְפָנָיו לְעֵד כִּי לֹא תִשָּׁכַח מִפִּי זַרְעוֹ״ (דברים לא:כא):
<b>הִנֵּה אָנֹכִי וְהַיְלָדִים וְגוֹ׳.</b> הֵם תַּלְמִידִים שֶׁחֲבִיבִין עָלַי כְּבָנִים, יִהְיוּ <b>לְאֹתוֹת וּלְמוֹפְתִים</b> שֶׁתִּתְקַיֵּים תּוֹרָה בְּיִשְׂרָאֵל עַל יָדָם:
<h3>פסוק יט</h3>
<b>וְכִי יֹאמְרוּ אֲלֵיכֶם</b> אָמַר רַבִּי סִימוֹן (ויקרא רבה ו:): בְּאֵרָה אָבִיו שֶׁל הוֹשֵׁעַ בֶּן בְּאֵרִי נִבָּא שְׁנֵי מִקְרָאוֹת הַלָּלוּ, וְלֹא הָיָה בָּהֶם כְּדֵי סֵפֶר וְנִטְפְּלוּ בִּישַׁעְיָה; וְנִבָּא אוֹתָם לְגָלוּת עֲשֶׂרֶת הַשְּׁבָטִים, כְּשֶׁהִגְלָה סַנְחֵרִיב לָרְאוּבֵנִי וְלַגָּדִי (וְהִגְלוּהוּ עִמָּהֶם), כְּמוֹ שֶׁנֶּאֱמַר (דברי הימים א ה:): ״בְּאֵרָה בְּנוֹ נָשִׂיא לָראוּבֵנִי הַהוּא אֲשֶׁר הִגְלָה תִּגְלַת פִּלְאֶסֶר״:
<b>וְכִי יֹאמְרוּ אֲלֵיכֶם.</b> הָאֻמּוֹת:
<b>דִּרְשׁוּ אֶל הָאֹבוֹת וְגוֹ׳ הַמְצַפְצְפִים וְהַמַּהְגִּים.</b> לְשׁוֹן גְּנַאי הוּא, שֶׁאַף הַדִּבּוּר אֵין בָּהֶם, אֶלָּא כְּעוֹפוֹת הַלָּלוּ שֶׁמְּפַטְפְּטִין בְּקוֹלָם. לְשׁוֹן צִפְצוּף וְהֶגֶה נוֹפֵל בְּעוֹפוֹת ״כְּסוּס עָגוּר כֵּן אֲצַפְצֵף אֶהְגֶּה כַּיּוֹנָה״ (ישעיהו לח:יד). וְכֵן מָצִינוּ לְשׁוֹן צִפְצוּף בְּקוֹל נָמוּךְ, שֶׁנֶּאֱמַר (ישעיהו כט:ד): ״וְהָיָה כְאוֹב מֵאֶרֶץ קוֹלֵךְ וּמֵעָפָר אִמְרָתֵךְ תְּצַפְצֵף״:
<b>הֲלֹא עַם אֶל אֱלֹהָיו יִדְרֹשׁ.</b> זוֹ תְּהֵא תְּשׁוּבַתְכֶם: הֲלֹא עַם כָּמוֹנוּ, אֲשֶׁר לוֹ אֱלֹהִים כֵּאלֹהֵינוּ, אֶל אֱלֹהָיו יִדְרוֹשׁ? שֶׁמָּא תֹּאמְרוּ לָנוּ לִהְיוֹת כְּמוֹתְכֶם, לִדְרוֹשׁ צָרְכֵי הַחַיִּים מִן הַמֵּתִים?
<h3>פסוק כ</h3>
<b>לְתוֹרָה וְלִתְעוּדָה.</b> מְחֻבָּר לְמַעְלָה הֵימֶנּוּ: שֶׁמָּא נִדְרוֹשׁ <b>אֶל הַמֵּתִים לַתּוֹרָה וְלִתְעוּדָה</b> בְּעַד הַחַיִּים, לְהוֹרוֹת לָנוּ מַה נַּעֲשֶׂה? כָּל זֶה לְפִי הַמִּדְרָשׁ. וּלְפִי פְּשׁוּטוֹ יֵשׁ לִפְתּוֹר: <b>וְכִי יֹאמְרוּ אֲלֵיכֶם וְגוֹ׳,</b> גְּמַר נְבוּאָתוֹ הוּא, שֶׁאָמַר ״וַיִּסְּרֵנִי מִלֶּכֶת בְּדֶרֶךְ הָעָם הַזֶּה״ (ישעיהו ח:יא), וְהוֹכִיחוֹ הַקָּדוֹשׁ בָּרוּךְ הוּא לַנָּבִיא וּלְסִיעָתוֹ שֶׁל חִזְקִיָּה: כְּשֶׁיֹּאמְרוּ אֲלֵיכֶם שֶׁבְנָא וְסִיעָתוֹ, שֶׁיִּרְאוּ אֶת חִזְקִיָּה מְבַעֵט בַּעֲבוֹדַת כּוֹכָבִים, <b>דִּרְשׁוּ אֶל הָאֹבוֹת וְאֶל הַיִּדְּעוֹנִים,</b> וּבָרְרוּ בַּעֲבוֹדַת כּוֹכָבִים כַּאֲשֶׁר עָשׂוּ אֲבוֹת הָרִאשׁוֹנִים, וְהָשִׁיבוּ אֶת הַמְּלוּכָה אֶל סַנְחֵרִב. <b>הֲלֹא עַם אֶל אֱלֹהָיו יִדְרֹשׁ,</b> עוֹבְדִים עֲבוֹדַת כּוֹכָבִים וְדוֹרְשִׁים <b>בְּעַד הַחַיִּים אֶל הַמֵּתִים,</b> אַף אַתֶּם יֵשׁ לָכֶם לַעֲשׂוֹת כֵּן:
<b>לְתוֹרָה וְלִתְעוּדָה.</b> זוֹ תְּהֵא תְּשׁוּבַתְכֶם, שֶׁתִּשְׁמְרוּ אֶת הַתּוֹרָה, כְּמָה שֶׁנֶּאֱמַר לְמַעְלָה: ״צוֹר תְּעוּדָה חֲתוֹם תּוֹרָה״ (ישעיהו ח:טז), וְלֹא תַאֲמִינוּ לְדִבְרֵיהֶם:
<b>אִם לֹא יֹאמְרוּ כַּדָּבָר הַזֶּה אֲשֶׁר אֵין לוֹ שָׁחַר.</b> מֵאַחַר שֶׁתָּשִׁיבוּ לוֹ תְּשׁוּבָה זוֹ, תִּרְאוּ וְתִשְׁמְעוּ אִם לֹא יִהְיוּ מוֹדִים כְּשֵׁרִים שֶׁבָּהֶם לְדִבְרֵיכֶם, וְיֹאמְרוּ: ״כַּדָּבָר הַזֶּה אֱמֶת, אֲשֶׁר אֵין לוֹ לֶאֱלוֹהַּ אוֹב וְיִדְּעוֹנִי שׁוּם שַׁחַר, אֵין רָאוּי לְשַׁחֵר פָּנָיו״. כֵּן תִּרְגֵּם יוֹנָתָן. וּמִדְרַשׁ אַגָּדָה (ויקרא רבה ו:): עַל עַצְמוֹ אֵינוֹ מַזְרִיחַ הַשַּׁחַר, שֶׁהֲרֵי עֵינַיִם לוֹ וְאֵינוֹ רוֹאֶה, וְאֵיךְ יַזְרִיחַ עַל אֲחֵרִים? עִנְיָן אַחֵר: <b>אִם לֹא יֹאמְרוּ כַּדָּבָר הַזֶּה</b>, עַתָּה תִּרְאוּ אִם לֹא יֹאמְרוּ אֲלֵיכֶם כַּדָּבָר הַזֶּה: <b>דִּרְשׁוּ אֶל הָאֹבוֹת,</b> אַף עַל פִּי שֶׁאֵין לוֹ שַׁחַר וְלֹא מַמָּשׁ בַּדָּבָר הַזֶּה, לֹא יֵבוֹשׁוּ מִלּוֹמַר אֲלֵיכֶם:
<h3>פסוק כא</h3>
<b>וְעָבַר בָּהּ נִקְשֶׁה וְרָעֵב.</b> מוּסָב לְמַעְלָה. מָה אָמוּר בִּתְחִלַּת הָעִנְיָן? ״וַיִּסְּרֵנִי מִלֶּכֶת בְּדֶרֶךְ הָעָם הַזֶּה״ (ישעיהו ח:יא), וּפֵרֵשׁ מַה הוּא הַדֶּרֶךְ: ״לֹא תֹאמְרוּ קֶשֶׁר״ (ישעיהו ח:יב) לְקֶשֶׁר עֲשֶׂרֶת הַשְּׁבָטִים שֶׁיִּתְקַשְּׁרוּ עִם מַלְכֵי מִצְרַיִם, וּפֵרֵשׁ אֶת עָנְשָׁן: ״וְהָיָה לְמִקְדָּשׁ וְכָשְׁלוּ בָם״ (ישעיהו ח:יד-טו), וְכָל הָעִנְיָן:
<b>וְעָבַר בָּהּ.</b> הָעוֹבֵר בְּאוֹתָהּ הַדֶּרֶךְ שֶׁעוֹזְבִים אֶת הַקָּדוֹשׁ בָּרוּךְ הוּא וְסוֹמְכִין עַל מַלְכֵי מִצְרָיִם:
<b>נִקְשֶׁה.</b> מְאוֹרַע קָשֶׁה:
<b>נִקְשֶׁה וְרָעֵב</b> נִלְאָה בְּצָרוֹת קָשׁוֹת וְרָעֵב, כִּי קֹשִׁי וּמָצוֹר וּמֵצִיק וְרָעָב יָבֹא עֲלֵיהֶם בִּימֵי מָצוֹר שָׁלֹשׁ שָׁנִים, שֶׁצָּר סַנְחֵרִיב עַל שׁוֹמְרוֹן:
<b>וְהָיָה כִי יִרְעַב.</b> וְקִלֵּל בָּעֲגָלִים וּבְעָלִים שֶׁהָיוּ עוֹבְדִים לָהֶם:
<b>וּפָנָה לְמָעְלָה.</b> לְבַקֵּשׁ מֵאֵת הַקָּדוֹשׁ בָּרוּךְ הוּא וְלֹא יִשְׁמַע, כִּי יִתְחַתֵּם גְּזַר דִּין; וְכֵן תִּרְגֵּם יוֹנָתָן:
<h3>פסוק כב</h3>
<b>וְאֶל אֶרֶץ יַבִּיט.</b> אוּלַי יִמְצָא עֵזֶר, ״אֲשֶׁר שָׁלַח מַלְאָכִים״ הוֹשֵׁעַ בֶּן אֵלָה ״אֶל סוּא מֶלֶךְ מִצְרַיִם״ (מלכים ב יז:ד):
<b>וְהִנֵּה צָרָה.</b> כִּי לֹא יַעַזְרוּהוּ, וְגַם שֶׁבְנָא יָצָא לְסַנְחֵרִיב לְרָעָה לוֹ:
<b>מְעוּף צוּקָה.</b> עֲיֵפוּת צוּקָה:
<b>וַאֲפֵלָה מְנֻדָּח.</b> עַל יְדֵי אֲפֵלָה הוּא מְנֻדָּח, שֶׁכֵּן לְשׁוֹן נִדּוּחַ נוֹפֵל בָּאֲפֵלָה, כְּמוֹ (ירמיהו כג:יב) ״לָכֵן יִהְיֶה דַרְכָּם לָהֶם כַּחֲלַקְלַקּוֹת בָּאֲפֵלָה יִדָּחוּ וְנָפְלוּ בָהּ״, וְלָאֲפֵלָה הֵם מְנֻדָּחִים:
<h3>פסוק כג</h3>
<b>כִּי לֹא מוּעָף לַאֲשֶׁר מוּצָק לָהּ.</b> כִּי מֶלֶךְ אַשּׁוּר, אֲשֶׁר נִתַּן לְמוּצָק וּלְהָצֵר לָהּ לְאַרְצְכֶם, אֵינוֹ עָיֵף וְאֵינוֹ עָצֵל מִלָּבֹא עֲלֵיהֶם עַד שָׁלֹשׁ פְּעָמִים: אַחַת בִּימֵי פֶּקַח (מלכים ב טו:כט) אֲשֶׁר לָקַח אֶת עִיּוֹן וְאֶת אָבֵל מַעֲכָה וְאֶת קָדֵשׁ וְאֶת הַגָּלִיל כָּל אֶרֶץ נַפְתָּלִי, וְהַגָּלוּת הַהִיא בִּשְׁנַת אַרְבַּע לְאָחָז. וּבִשְׁנַת שְׁתֵּים עֶשְׂרֵה ״וַיָּעַר אֱלֹהֵי יִשְׂרָאֵל אֶת רוּחַ פּוּל מֶלֶךְ אַשּׁוּר וַיַּגְלֵם לָראוּבֵנִי וְלַגָּדִי וְלַחֲצִי שֵׁבֶט הַמְנַשֶּׁה״, מִקְרָא זֶה (דברי הימים א ה:כו), וְגָלוּת זֶה בִּשְׁנַת שְׁתֵּים עֶשְׂרֵה לְאָחָז, תְּחִלַּת מִרְדּוֹ שֶׁל הוֹשֵׁעַ בֶּן אֵלָה, כָּעִנְיָן שֶׁנֶּאֱמַר (מלכים ב יז:ד) ״וַיִּמְצָא מֶלֶךְ אַשּׁוּר בְּהוֹשֵׁעַ קֶשֶׁר וְגוֹ׳״, לְאַחַר שֶׁנִּשְׁתַּעְבֵּד לוֹ שְׁמוֹנֶה שָׁנִים. וְאֵין הַחֶשְׁבּוֹן מְפֹרָשׁ בַּמִּקְרָא בְּגָלוּי, אֲבָל יֵשׁ לִלְמֹד מִבָּרַיְתָא דְּסֵדֶר עוֹלָם (סדר עולם רבה כב). וְהַשְּׁלִישִׁית בִּשְׁנַת שֵׁשׁ לְחִזְקִיָּה, שְׁנַת תֵּשַׁע לְמִרְדּוֹ שֶׁל הוֹשֵׁעַ, אֲשֶׁר נִלְכְּדָה שׁוֹמְרוֹן, הִיא עִיר הַמְּלוּכָה, וְגָלוּ כֻּלָּם. וְזֶה הָאָמוּר כָּאן, כִּי לֹא עֲיֵפוּת לָאוֹיֵב אֲשֶׁר הוּא מוּצָק לָהּ לְאֶרֶץ יִשְׂרָאֵל הָאֲמוּרָה בָּעִנְיָן ״וְאֶל אֶרֶץ יַבִּיט״:
<b>כָּעֵת הָרִאשׁוֹן הֵקַל אַרְצָה זְבֻלוּן.</b> הַגָּלוּת הַזֶּה הָאֶמְצָעִי קַלָּה תִּהְיֶה כְּאוֹתָהּ שֶׁל עֵת רִאשׁוֹן, אֲשֶׁר הֵקַל לְהַגְלוֹת אֶת אֶרֶץ זְבוּלוּן וְנַפְתָּלִי, שֶׁאַף בַּשְּׁנִיָּה לֹא הִגְלָה אֶלָּא שְׁנֵי הַמַּטּוֹת וַחֲצִי הַמַּטֶּה שֶׁבְּעֵבֶר הַיַּרְדֵּן, אֲבָל הָאַחֲרוֹן מַסָּע הַשְּׁלִישִׁי הוּא:
<b>הִכְבִּיד.</b> טִיאֵט אֶת הַכֹּל כִּמְכַבֵּד אֶת הַבַּיִת, וְיֵשׁ לְפָרְשׁוֹ אַף לְשׁוֹן כֹּבֶד: לְפִי עִנְיַן הַמִּקְרָא, שֶׁפָּתַח רִאשׁוֹנָה בִּלְשׁוֹן <b>הֵקַל אַרְצָה זְבֻלוּן, וְהָאַחֲרוֹן הִכְבִּיד</b>; וּכְשֶׁאָמַר יְשַׁעְיָה נְבוּאָה זוֹ, כְּבָר גָּלוּ הָרִאשׁוֹנִים:
<b>דֶּרֶךְ הַיָּם.</b> אוֹתָן הַיּוֹשְׁבִים עַל יַמָּהּ שֶׁל טְבֶרְיָה, הִיא אֶרֶץ נַפְתָּלִי, שֶׁנֶּאֱמַר ״יָם וְדָרוֹם יְרָשָׁה״ (דברים לג:כג):
<b>עֵבֶר הַיַּרְדֵּן.</b> הִיא גָּלוּת שְׁנִיָּה שֶׁל רְאוּבֵן וְגָד:
<b>גְּלִיל הַגּוֹיִם.</b> הִיא כָּל אֶרֶץ יִשְׂרָאֵל, שֶׁהָיְתָה גּוֹלֶלֶת אֵלֶיהָ כָּל הַגּוֹיִם, שֶׁהַכֹּל מִתְאַוִּין לָהּ וּבָאִין לָהּ לִסְחוֹרָה, כְּעִנְיָן שֶׁנֶּאֱמַר (ירמיהו ג:יט) ״נַחֲלַת צְבִי צִבְאוֹת גּוֹיִם״; וְיוֹנָתָן תִּרְגֵּם לָשׁוֹן אַחֵר:
<h2>פרק ט</h2>
<h3>פסוק א</h3>
<b>הָעָם הַהֹלְכִים בַּחֹשֶׁךְ.</b> הֵם יוֹשְׁבֵי יְרוּשָׁלַיִם, שֶׁהָיוּ חֲשֵׁכִים מִדַּאֲגַת סַנְחֵרִיב, כְּעִנְיָן שֶׁאָמַר חִזְקִיָּהוּ (ישעיהו לז:ג): ״יוֹם צָרָה וְתוֹכֵחָה וּנְאָצָה הַיּוֹם הַזֶּה״:
<b>רָאוּ אוֹר גָּדוֹל.</b> בְּמַפַּלְתּוֹ שֶׁל סַנְחֵרִיב:
<h3>פסוק ב</h3>
<b>הִרְבִּיתָ הַגּוֹי.</b> נַעֲשׂוּ גְדוֹלִים לְכָל שׁוֹמְעֵיהֶם, כְּשֶׁשָּׁמְעוּ הָאֻמּוֹת הַנִּסִּים שֶׁנַּעֲשׂוּ לָהֶם:
<b>לוֹ הִגְדַּלְתָּ הַשִּׂמְחָה.</b> וְלֹא לְאוֹיְבָיו, וְכָתִיב ״לֹא״ בְּלָמֶ״ד אָלֶ״ף, לְפִי שֶׁלֹּא הָיְתָה שִׂמְחַת חִזְקִיָּה שְׁלֵמָה, לְפִי שֶׁבְּאוֹתוֹ הַפֶּרֶק נֶאֱמַר לוֹ ״הִנֵּה יָמִים בָּאִים וְנִשָּׂא כָּל אֲשֶׁר בְּבֵיתֶךָ״ (ישעיהו לט:ו):
<b>כְּשִׂמְחַת בַּקָּצִיר.</b> תִּרְגֵּם יוֹנָתָן: ״כְּחֶדְוַת נִצְחֵי קְרָב״, שֶׁהוּא כְּעֵין הַקָּצִיר, הוֹרְגֵי אָדָם קוֹצְצֵי צַוָּארִים; וְשִׁנָּה הַכָּתוּב בִּלְשׁוֹנוֹ לִדְרוֹשׁ, שֶׁהָיָה אוֹתוֹ הַנֵּס בְּלֵיל קְצִיר הָעֹמֶר (ויקרא רבה כח, ו):
<b>כַּאֲשֶׁר יָגִילוּ בְּחַלְּקָם שָׁלָל.</b> מִצְרַיִם בִּימֵי מֹשֶׁה, שֶׁאַף כָּאן חָלְקוּ שְׁלַל כּוּשׁ וּמִצְרַיִם וְ״חֶמְדַּת כָּל הַגּוֹיִם״ (חגי ב:ז); שֶׁכְּשֶׁחָזַר מֵעַל תִּרְהָקָה מֶלֶךְ כּוּשׁ (ישעיהו לז:ט), בָּא לוֹ לִירוּשָׁלַיִם עִם כָּל אוֹצְרוֹת כּוּשׁ וּמִצְרַיִם, כְּעִנְיָן שֶׁנֶּאֱמַר ״יְגִיעַ מִצְרַיִם וְסַחַר כּוּשׁ וּסְבָאִים״ וְגוֹ׳ (ישעיהו מה:יד), וְהַכֹּל בָּזְזוּ חִזְקִיָּה וְעַמּוֹ:
<h3>פסוק ג</h3>
<b>כִּי אֶת עֹל סֻבֳּלוֹ.</b> עֹל שֶׁהָיָה סֵבֶל לְחִזְקִיָּה, וְשֶׁהָיָה מַטֶּה אֶת שִׁכְמוֹ לְמַשָּׂא כָּבֵד לְהַעֲלוֹת מַס קָשֶׁה, וְאֶת שֵׁבֶט יְהוּדָה שֶׁהָיָה נוֹגֵשׂ בּוֹ בְּחִזְקִיָּהוּ:
<b>הַחִתֹּתָ.</b> שִׁבַּרְתָּ יַחַד בְּלַיְלָה אֶחָד:
<b>כְּיוֹם מִדְיָן.</b> בִּימֵי גִדְעוֹן, שֶׁאַף הֵם נָפְלוּ יַחַד בְּלַיְלָה אֶחָת, וּבְלֵיל קְצִיר הָעֹמֶר, כְּמוֹ שֶׁנֶּאֱמַר (שופטים ז:יג): ״וְהִנֵּה צְלִיל שְׂעוֹרִים מִתְהַפֵּךְ בְּמַחֲנֵה מִדְיָן״:
<h3>פסוק ד</h3>
<b>כִּי כָל סְאוֹן סֹאֵן בְּרַעַשׁ.</b> יֵשׁ פּוֹתְרִין אוֹתוֹ (מחברת מנחם) לְשׁוֹן סְאָה וּמִדָּה, כְּמוֹ שֶׁדְּרָשׁוּהוּ רַבּוֹתֵינוּ (סוטה ח ב), אַךְ לְפִי פְּשַׁט לְשׁוֹן הַמִּקְרָא לֹא יִתָּכֵן לְפָרֵשׁ מִגִּזְרָתוֹ, מֵאַחַר שֶׁאֵין הַוָּי״ו וְהַנּוּ״ן מֵעִקַּר הַתֵּיבָה, אֶלָּא כְּמוֹ שָׁאוֹן מִן שׁוֹאֶה, וְהָמוֹן מִן הוֹמֶה, וְחָרוֹן מִן חָרָה, לֹא יִתְפַּעֵל עִם הַנּוּ״ן לוֹמַר סוֹאֵן אֶלָּא סוֹאֶה, כְּמוֹ מִן הָמוֹן הוֹמֶה וּמִן שָׁאוֹן שׁוֹאֶה, וְלֹא יֹאמַר שׁוֹאֵן, הוֹמֵן, חוֹרֵן. וַאֲנִי אוֹמֵר שֶׁפִּתְרוֹנוֹ לְפִי הָעִנְיָן, וְאֵין לוֹ דּוֹמֶה מִן הַמִּקְרָא, וּפִתְרוֹנוֹ לְשׁוֹן צַהֲלַת נִצָּחוֹן בַּמִּלְחָמָה: <b>כִּי כָל סְאוֹן סֹאֵן בְּרַעַשׁ</b> – קוֹל נִצָּחוֹן שׁוּם נוֹצֵחַ בַּמִּלְחָמָה בְּרַעַשׁ שַׁעֲטַת סוּסִים וְהַגָּפַת תְּרִיסִין הוּא:
<b>וְשִׂמְלָה.</b> הֲרוּגֵי מִלְחָמָה <b>מְגוֹלָלָה בְדָמִים,</b> אֲבָל נִצָּחוֹן זֶה אֵין בּוֹ רַעַשׁ וְאֵין בּוֹ דָּם. <b>וְהָיְתָה לִשְׂרֵפָה</b> יְקַד יְקוֹד מַאֲכֹלֶת:
<h3>פסוק ה</h3>
<b>כִּי יֶלֶד יֻלַּד לָנוּ</b> אַף עַל פִּי שֶׁאָחָז רָשָׁע הוּא, בְּנוֹ הַנּוֹלָד לוֹ זֶה כַּמָּה שָׁנִים לִהְיוֹת לָנוּ תַּחְתָּיו לְמֶלֶךְ צַדִּיק יִהְיֶה, וְתִהְיֶה מִשְׂרַת הַקָּדוֹשׁ בָּרוּךְ הוּא וְעֻלּוֹ עַל שִׁכְמוֹ, שֶׁיִּהְיֶה עוֹסֵק בַּתּוֹרָה וְשׁוֹמֵר מִצְווֹת וְיַטֶּה שֶׁכֶם לְמַשָּׂאוֹ שֶׁל הַקָּדוֹשׁ בָּרוּךְ הוּא:
<b>וַיִּקְרָא שְׁמוֹ.</b> הַקָּדוֹשׁ בָּרוּךְ הוּא, שֶׁהוּא מַפְלִיא עֵצָה וְ<b>אֵל גִּבּוֹר</b> וַ<b>אֲבִי עַד,</b> קָרָא שְׁמוֹ שֶׁל חִזְקִיָּהוּ <b>שַׂר שָׁלוֹם</b> (סנהדרין צד א), כִּי שָׁלוֹם וֶאֱמֶת יִהְיֶה בְּיָמָיו (ישעיהו לט:ח):
<h3>פסוק ו</h3>
<b>לְמַרְבֵּה הַמִּשְׂרָה.</b> לְמִי יִקְרָא הַשֵּׁם? לַמֶּלֶךְ הַ<b>מַּרְבֶּה הַמִּשְׂרָה</b> שֶׁל הַקָּדוֹשׁ בָּרוּךְ הוּא עַל עַצְמוֹ לִירָא מִפָּנָיו:
<b>מִשְׂרָה.</b> לְשׁוֹן שְׂרָרָה. זוֹ לִתְשׁוּבַת אֲחֵרִים, אַךְ יֵשׁ לוֹמַר שֶׁאַף <b>שַׂר שָׁלוֹם</b> מִשְּׁמוֹתָיו שֶׁל הַקָּדוֹשׁ בָּרוּךְ הוּא, וּקְרִיאַת שֵׁם זֶה אֵינָהּ לְשֵׁם מַמָּשׁ אֶלָּא לְשֵׁם גְּדוּלָּה וּשְׂרָרָה, כְּמוֹ ״וּקְרָא שֵׁם בְּבֵית לָחֶם״ (רות ד:יא), וּכְמוֹ ״וְעָשִׂיתִי לְךָ שֵׁם״ (שמואל ב ז:ט), אַף כָּאן <b>וַיִּקְרָא שְׁמוֹ</b> וְיִתֵּן לוֹ שֵׁם וּמֶמְשָׁלָה:
<b>וּלְשָׁלוֹם</b> הַנִּתָּן לוֹ <b>אֵין קֵץ,</b> שֶׁהָיָה לוֹ שָׁלוֹם מִכָּל עֲבָרָיו. וְאֵין ׳קֵץ׳ זֶה לְשׁוֹן הֶפְסֵק עוֹלָמִית, אֶלָּא <b>אֵין קֵץ</b> לִסְבִיבָיו. <b>עַל כִּסֵּא</b> מַלְכוּת <b>דָּוִד</b> יִהְיֶה שָׁלוֹם זֶה, <b>בְּמִשְׁפָּט וּצְדָקָה</b> שֶׁעָשָׂה חִזְקִיָּהוּ:
<b>וּלְשָׁלוֹם.</b> וָי״ו זֶה תִּקּוּן הַמִּלָּה הוּא, הִרְבָּה מִשְׂרָה עַל שִׁכְמוֹ, וּמַה גְּמוּל יְשַׁלֵּם לוֹ? הִנֵּה לִשְׁלוֹמוֹ אֵין לוֹ קֵץ וְאֵין קִצְבָה:
<b>מֵעַתָּה וְעַד עוֹלָם.</b> עוֹלָמוֹ שֶׁל חִזְקִיָּהוּ, כָּל יָמָיו. וְכֵן מָצִינוּ שֶׁאָמְרָה חַנָּה עַל שְׁמוּאֵל ״וְיָשַׁב שָׁם עַד עוֹלָם״ (שמואל א א:כב). וְלִתְשׁוּבַת אֲחֵרִים הָאוֹמְרִים שֶׁהוּא שֵׁם, יֵשׁ לַהֲשִׁיבָם: מַהוּ ״מֵעַתָּה״? וַהֲלֹא לֹא בָּא עַד לְסוֹף שְׁלוֹשׁ מֵאוֹת שָׁנָה:
<b>קִנְאַת ה׳ צְבָאוֹת.</b> שֶׁקִּנֵּא לְצִיּוֹן עַל אֲשֶׁר יָעַץ עָלֶיהָ אֲרָם וּפֶקַח:
<b>תַּעֲשֶׂה זֹּאת.</b> וְלֹא אָחָז רָאוּי לְכָךְ, וְאַף זְכוּת אָבוֹת תַּמָּה. תּוֹסֶפֶת: וְאָמְרוּ רַבּוֹתֵינוּ בִּקֵּשׁ הַקָּדוֹשׁ בָּרוּךְ הוּא לַעֲשׂוֹת חִזְקִיָּהוּ מָשִׁיחַ וְסַנְחֵרִיב גּוֹג וּמָגוֹג. אָמְרוּ מַלְאֲכֵי הַשָּׁרֵת לִפְנֵי הַקָּדוֹשׁ בָּרוּךְ הוּא: ״מִי שֶׁקִּצֵּץ דַּלְתוֹת הַהֵיכָל וְשִׁגְּרָן לְמֶלֶךְ אַשּׁוּר יֵעָשֶׂה מָשִׁיחַ?״ מִיָּד סָתְמוּ הַכָּתוּב:
<h3>פסוק ז</h3>
<b>דָּבָר שָׁלַח אֲדֹנָי בְּיַעֲקֹב.</b> הַנְּבוּאָה שֶׁנִּתְנַבָּא לְפֻרְעָנוּת פֶּקַח בֶּן רְמַלְיָה:
<b>וְנָפַל בְּיִשְׂרָאֵל.</b> מֵעַתָּה תִּתְקַיֵּם בָּהֶם:
<h3>פסוק ח</h3>
<b>בְּגַאֲוָה וּבְגֹדֶל לֵבָב לֵאמֹר.</b> מַה שֶׁהָיוּ אוֹמְרִים <b>בְּגַאֲוָה וּבְגֹדֶל לֵבָב</b>:
<h3>פסוק ט</h3>
<b>לְבֵנִים נָפָלוּ וְגָזִית נִבְנֶה.</b> הַמְּלָכִים שֶׁהָיוּ לָנוּ קֹדֶם שֶׁמָּלַךְ פֶּקַח, כְּגוֹן יְהוֹאָחָז בֶּן יֵהוּא שֶׁבְּיָמָיו נִתְמַעֲטוּ, כְּעִנְיָן שֶׁנֶּאֱמַר (מלכים ב יג:ז): ״כִּי אִבְּדָם מֶלֶךְ אֲרָם״, שְׁפָלִים הָיוּ, וְהֵם הָלְכוּ לָהֶם כְּבִנְיַן לְבֵנִים רָעוּעַ הַנּוֹפֵל. אֲבָל זֶה שֶׁהוּא עַכְשָׁיו, חָזָק הוּא כְּבִנְיַן אַבְנֵי גָזִית, וְכֵן אֲרָזִים טוֹבִים מִשִּׁקְמִים לְבִנְיָן:
<h3>פסוק י</h3>
<b>וַיְשַׂגֵּב ה׳ אֶת צָרֵי רְצִין עָלָיו.</b> הֵם בּוֹטְחִים בְּמַה שֶׁנִּסְמְכוּ עַל רְצִין מֶלֶךְ אֲרָם, וְהַקָּדוֹשׁ בָּרוּךְ הוּא יְשַׂגֵּב אֶת מֶלֶךְ אַשּׁוּר עָלָיו, וִיסַכְסְכֶנּוּ לְהַשִּׂיאוֹ לָבֹא עָלָיו. כָּךְ שָׁמַעְתִּי, וַאֲנִי אוֹמֵר: <b>אֶת אוֹיְבָיו</b> כְּלַפֵּי הַשְּׁכִינָה הוּא אוֹמֵר, הַקָּדוֹשׁ בָּרוּךְ הוּא יְסַכְסֵךְ אֶת אוֹיְבָיו זֶה בָּזֶה, גּוֹי בְּגוֹי, אֲרָם וּפְלִשְׁתִּים בְּיִשְׂרָאֵל וְיִשְׂרָאֵל זֶה בָּזֶה, כְּמוֹ שֶׁנֶּאֱמַר לְמַטָּה בָּעִנְיָן ״מְנַשֶּׁה אֶת אֶפְרַיִם וְגוֹ׳״ (ישעיהו ט:כ):
<h3>פסוק יא</h3>
<b>אֲרָם מִקֶּדֶם.</b> אֲרָם הֵרֵעוּ לָהֶם מִקֶּדֶם, בִּימֵי יְהוֹאָחָז וְיוֹאָשׁ, וּפְלִשְׁתִּים הֵרֵעוּ לָהֶם מֵאָחוֹר, שֶׁהַפְּלִשְׁתִּים לָהֶם בַּמַּעֲרָב:
<b>בְּכָל זֹאת וגו׳. וְעוֹד יָדוֹ נְטוּיָה</b> – עַד שֶׁיָּבִיא עֲלֵיהֶם אֶת סַנְחֵרִיב. דָּבָר אַחֵר: <b>אֲרָם מִקֶּדֶם וּפְלִשְׁתִּים מֵאָחוֹר</b> – הָיוּ מַשְׁחִיתִים בִּיהוּדָה בִּימֵי אָחָז, כְּמוֹ שֶׁמְּפוֹרָשׁ (דברי הימים ב כח:יח), וְעַל יִשְׂרָאֵל וְעַל יְהוּדָה הָיָה יְשַׁעְיָה מִתְאוֹנֵן עַל הַצָּרוֹת הַלָּלוּ:
<h3>פסוק יב</h3>
<b>עַד הַמַּכֵּהוּ.</b> עַד הַקָּדוֹשׁ בָּרוּךְ הוּא, שֶׁהוּא מֵבִיא עָלָיו הַמַּכּוֹת הָאֵלֶּה:
<h3>פסוק יג</h3>
<b>כִּפָּה וְאַגְמוֹן.</b> לְשׁוֹן מְלָכִים וְשַׁלְטוֹנִים:
<b>כִּפָּה.</b> ארקוול״ר בלע״ז, כְּלוֹמַר: אוֹתָם החוֹפְפִים עֲלֵיהֶם כַּכִּפָּה זוֹ:
<b>וְאַגְמוֹן.</b> וְאַף הִיא כִּפָּה קְטַנָּה, וְעַל שֵׁם שֶׁכְּפוּפָה כְּאַגְמוֹן קוֹרֵא לָהּ אַגְמוֹן. וּבִבְרַיְתָא דִּשְׁמוּאֵל מָצִינוּ, שֶׁיֵּשׁ מַזָּלוֹת בָּרָקִיעַ מְמוּנִּים, וְאֵלֶּה שְׁמוֹתָם; וְכָאן אָמַר הַנָּבִיא, שֶׁכָּל חֲכָמֵיהֶם הַמִּתְנַבְּאִים לָהֶם וְחוֹזִים בַּכּוֹכָבִים אֶת הַבָּאוֹת עֲלֵיהֶם, יַכְרִית ה׳ מֵהֶם:
<h3>פסוק טו</h3>
<b>מְאַשְּׁרֵי.</b> מַדְרִיכֵי, כְּמוֹ ״בַּאֲשֻׁרוֹ אָחֲזָה רַגְלִי״ (איוב כג:יא), וּמְאֻשָּׁרָיו שֶׁלָּמְדוּ דַּרְכֵי מַדְרִיכֵי הַתּוֹעֶה (סא"א):
<b>וּמְאֻשָּׁרָיו מְבֻלָּעִים.</b> הַדּוֹרְכִים בְּדֶרֶךְ הַמַּתְעִים, הַמְאַשְּׁרִים אוֹתָם בַּדְּרָכִים הַלָּלוּ, דְּרָכִים מְסֻתָּרִים וּנְבוּכִים שֶׁאֵין פֶּתַח לָצֵאת מֵהֶם. וּלְשׁוֹן ׳בִּלּוּעַ׳ נוֹפֵל עַל הַ׳דֶּרֶךְ׳, כְּעִנְיָן שֶׁנֶּאֱמַר בְּמָקוֹם אַחֵר: ״עַמִּי מְאַשְּׁרֶיךָ מַתְעִים וְדֶרֶךְ אֹרְחֹתֶיךָ בִּלֵּעוּ״ (ישעיהו ג:יב):
<h3>פסוק טז</h3>
<b>וּמֵרַע.</b> רָשָׁע, כְּמוֹ ״זֶרַע מְרֵעִים״ (ישעיהו א:ד):
<h3>פסוק יז</h3>
<b>כִּי בָעֲרָה כָאֵשׁ רִשְׁעָה.</b> רִשְׁעָתָם תִּבְעַר בָּהֶם וְתֹאכְלֵם כָּאֵשׁ:
<b>שָׁמִיר וָשַׁיִת</b> שֶׁלָּהֶם <b>תֹּאכֵל,</b> הַמּוֹרְדִים וְהַפּוֹשְׁעִים שֶׁבָּהֶם:
<b>וַתִּצַּת בְּסִבְכֵי הַיַּעַר.</b> בְּדַלַּת הָעָם; <b>סִבְכֵי</b> – עֲנָפִים:
<b>וַיִּתְאַבְּכוּ גֵּאוּת עָשָׁן.</b> יִהְיוּ נְבוּכִים וּמְסֻגָּרִים בְּחֹזֶק עֲשַׁן הַתְּבֵעָרָה. <b>וַיִּתְאַבְּכוּ</b> – כָּל לְשׁוֹן ׳נָבַךְ׳ אֵין יְסוֹד תֵּיבָה אֶלָּא ׳בַּךְ׳, כְּמוֹ ״מִבְּכִי נְהָרוֹת״ (איוב כח:יא), ״עֵמֶק הַבָּכָא״ (תהלים פד:ז), וְהַנוּ״ן בָּאָה לוֹ לִפְרָקִים, וְכָאן בָּא בּוֹ אָלֶ״ף בִּמְקוֹם נוּ״ן, כְּמוֹ אָלֶ״ף שֶׁל ״אִבְחַת חֶרֶב״ (יחזקאל כא:כ), וְאָלֶ״ף שֶׁל ״וְאַחֲוָתִי בְאָזְנֵיכֶם״ (איוב יג:יז):
<h3>פסוק יח</h3>
<b>נֶעְתַּם אָרֶץ.</b> יוֹנָתָן תִּרְגֵּם: ״חֲרוּכַת אַרְעָא״, וְקָשֶׁה בְּעֵינַי לְפָרֵשׁ כֵּן, שֶׁהָיָה לוֹ לוֹמַר נֶעְתְמָה הָאָרֶץ; וְאַחֲרֵי שֶׁאֵין לוֹ דִּמְיוֹן בַּמִּקְרָא, לֹא לְשׁוֹן הַתַּרְגּוּם וְלֹא לָשׁוֹן אַחֵר, אֲנִי מְפָרְשׁוֹ לְפִי עִנְיָנוֹ: <b>בְּעֶבְרַת</b> הַקָּדוֹשׁ בָּרוּךְ הוּא <b>נֶעְתַּם</b> הֶעָשָׁן הַזֶּה לָ<b>אָרֶץ,</b> וְהוּא לְשׁוֹן ׳נִגְזַר׳ עַל הָאָרֶץ, אוֹ לְשׁוֹן ׳נִתַּךְ׳ וְהִגִּיעַ לָאָרֶץ:
<h3>פסוק יט</h3>
<b>וַיִּגְזֹר עַל יָמִין.</b> יָבֹזּוּ וְיִשְׁלְלוּ זֶה אֶת זֶה <b>עַל יָמִין</b> אוֹ <b>עַל שְׂמֹאל,</b> וְלֹא יִמָּצֵא לָהֶם:
<b>אִישׁ בְּשַׂר זְרֹעוֹ.</b> תִּרְגֵּם יוֹנָתָן: ״גְּבַר נִכְסֵיהּ קְרִיבֵיהּ יְבַזּוּן״:
<h3>פסוק כ</h3>
<b>מְנַשֶּׁה אֶת אֶפְרַיִם. מְנַשֶּׁה</b> יִתְחַבֵּר עִם <b>אֶפְרַיִם</b>:
<b>וְאֶפְרַיִם אֶת מְנַשֶּׁה.</b> עִם <b>מְנַשֶּׁה,</b> וְ<b>יַחְדָּו הֵמָּה</b> יִתְחַבְּרוּ <b>עַל יְהוּדָה</b>:
<h2>פרק י</h2>
<h3>פסוק א</h3>
<b>חִקְקֵי אָוֶן.</b> שִׁטְרֵי אָוֶן, שְׁטָרוֹת מְזֻיָּפִין:
<b>וּמְכַתְּבִים.</b> לְשׁוֹן עֲרָבִי הוּא, כְּמוֹ ״מִכְתָּבִים״ (שֶׁהַמֵּ״ם חִירֵק וְכָ״ף שְׁוָא וְתָ״ו קְמוּצָה) בִּלְשׁוֹן עִבְרִי:
<h3>פסוק ב</h3>
<b>לְהַטּוֹת.</b> עַל יְדֵי שְׁטָרוֹת שֶׁקֶר אֶת הַדַּלִּים <b>מִדִּין</b> זְכוּת הָרָאוּי לָהֶם:
<h3>פסוק ג</h3>
<b>לְיוֹם פְּקֻדָּה.</b> שֶׁיִּפְקֹד הַקָּדוֹשׁ בָּרוּךְ הוּא עֲלֵיכֶם עֲווֹנֵיכֶם:
<b>שׁוֹאָה.</b> לְשׁוֹן חֻרְבָּן:
<b>עַל מִי תָּנוּסוּ לְעֶזְרָה.</b> הַקָּדוֹשׁ בָּרוּךְ הוּא אֵינוֹ בְּעֶזְרַתְכֶם:
<b>וְאָנָה תַעַזְבוּ.</b> אֶת כָּל הַכָּבוֹד אֲשֶׁר אַתֶּם קוֹבְצִים מִן הַגָּזֵל, כְּשֶׁתֵּלְכוּ בַּגּוֹלָה:
<h3>פסוק ד</h3>
<b>בִּלְתִּי כָרַע תַּחַת אַסִּיר.</b> בְּמָקוֹם אֲשֶׁר לֹא כָּרַע וְלֹא יָבִין אֶחָד מִכֶּם, שֶׁלֹּא הָיָה שָׁם כְּרִיעַת הַמַּרְבֵּץ, שָׁם, בְּאוֹתוֹ הַמָּקוֹם, תִּהְיוּ אֲסוּרִים; כְּלוֹמַר: חוּץ מֵאַרְצְכֶם תֵּאָסְרוּ. וְכֵן תִּרְגֵּם יוֹנָתָן: ״בַּר מִן אַרְעֲכוֹן אֲסִירִין תִּתְאַסְרוּן״:
<b>תַּחַת.</b> מָקוֹם, כְּמוֹ ״שְׁבוּ אִישׁ תַּחְתָּיו״ (שמות טז:כט):
<b>וְתַחַת הֲרוּגִים יִפֹּלוּ.</b> וּבְאוֹתוֹ מָקוֹם יִפְּלוּ הֲרוּגִים:
<h3>פסוק ה</h3>
<b>הוֹי.</b> כִּי עָשִׂיתִי אֶת <b>אַשּׁוּר שֵׁבֶט אַפִּי</b> לִרְדּוֹת בּוֹ אֶת עַמִּי:
<b>וּמַטֶּה הוּא.</b> זַעְמִי בְּיָדָם שֶׁל בְּנֵי אַשּׁוּר:
<h3>פסוק ו</h3>
<b>בְּגוֹי חָנֵף.</b> יִשְׂרָאֵל:
<h3>פסוק ז</h3>
<b>וְהוּא.</b> סַנְחֵרִיב:
<b>לֹא כֵן יְדַמֶּה.</b> שֶׁהַגְּזֵרָה מֵאִתִּי וַאֲנִי שׁוֹלְחוֹ, <b>יְדַמֶּה</b> – קוויידי״ר בלע״ז:
<b>וּלְבָבוֹ לֹא כֵן יַחְשֹׁב.</b> שֶׁשְּׁלַחְתִּיו עַל עִסְקֵי מָמוֹן לִשְׁלוֹל וְלָבֹז בַּז, כִּי בִּלְבָבוֹ לְהַשְׁמִיד אֶת הַכֹּל בְּגַאֲוָתוֹ:
<h3>פסוק ח</h3>
<b>כִּי יֹאמַר וְגוֹ׳.</b> לְכָךְ גָּבַהּ לִבּוֹ:
<h3>פסוק ט</h3>
<b>הֲלֹא כְּכַרְכְּמִישׁ.</b> כַּאֲשֶׁר בְּנֵי כַּרְכְּמִישׁ שָׂרִים וְשַׁלְטוֹנִים כֵּן בְּנֵי כַּלְנוֹ, עַל כֵּן <b>אִם לֹא כְּאַרְפַּד</b> אֲשֶׁר הוּא מִשָּׁלְטָנוּת <b>חֲמָת</b> שֶׁלָּקַחְתִּי מִיַּד אֲרָם, וְאִם <b>לֹא כְדַמֶּשֶׂק</b> שֶׁלָּקַחְתִּי מִיַּד אֲרָם, כֵּן עָשִׂיתִי לְשׁוֹמְרוֹן. <b>אִם לֹא כְאַרְפַּד חֲמָת</b> דָּבוּק הוּא, כְּאַרְפָּד שֶׁל חֲמָת, לְכָךְ נָקוּד פַּתָּח:
<h3>פסוק י</h3>
<b>וּפְסִילֵיהֶם</b> הָיוּ <b>מִירוּשָׁלִַם וּמִשֹּׁמְרוֹן,</b> מִכָּאן שֶׁרִשְׁעֵי יִשְׂרָאֵל הָיוּ מַסְפִּיקִין דְּמוּת עֲבוֹדָה זָרָה שֶׁלָּהֶם לְכָל הָאֻמּוֹת סְבִיבוֹתָם (ספרי דברים שיח), וְאַחֲרֵי שֶׁעוֹבְדֵי פְּסִילֵי שׁוֹמְרוֹן וִירוּשָׁלִַם נָפְלוּ בְּיָדִי וְלֹא הִצִּילוּם פְּסִילֵיהֶם, כָּךְ שׁוֹמְרוֹן וִירוּשָׁלִַם לֹא תִנָּצֵל:
<h3>פסוק יא</h3>
<b>כַּאֲשֶׁר עָשִׂיתִי לְשֹׁמְרוֹן וגו׳.</b> זֹאת יֹאמַר לְאַחַר שֶׁיִּכְבּוֹשׁ אֶת שׁוֹמְרוֹן:
<h3>פסוק יב</h3>
<b>וְהָיָה כִּי יְבַצַּע וְגוֹ׳.</b> אֲבָל לֹא הָיָה כְּמוֹ שֶׁדִּמָּה, אֶלָּא מֵאַחַר שֶׁיִּגְמוֹר הַקָּדוֹשׁ בָּרוּךְ הוּא <b>אֶת כָּל מַעֲשֵׂהוּ</b> וְנִקְמָתוֹ בְּיִשְׂרָאֵל וּבִקְצֵה עָרֵי יְהוּדָה, וּמֵאוֹתָהּ יִרְאָה יִכָּנְעוּ בְּנֵי צִיּוֹן וִירוּשָׁלַיִם לָשׁוּב אֵלַי, אוֹדִיעַ לְמֶלֶךְ אַשּׁוּר כִּי לֹא בְּכֹחוֹ גָּבַר:
<b>אֶפְקֹד עַל פְּרִי גֹדֶל לְבַב מֶלֶךְ אַשּׁוּר.</b> עַל אֲשֶׁר הִפְרָה וְהִרְבָּה גֹּדֶל לְבַב מֶלֶךְ אַשּׁוּר לְהִתְהַלֵּל בְּכֹחוֹ עַל שֶׁקֶר. <b>פְּרִי גֹדֶל</b> – קריישמנ״ס דגרנדיי״א בלע״ז שֶׁל לֵב סַנְחֵרִיב:
<b>תִּפְאֶרֶת רוּם עֵינָיו.</b> עַל שֶׁנִּתְפָּאֵר בְּגַאֲוָתוֹ. <b>תִּפְאֶרֶת</b> – ונטמנ״ט בלע״ז:
<b>רוּם עֵינָיו.</b> גַּסּוּת רוּחוֹ, כְּעִנְיָן שֶׁנֶּאֱמַר ״גְּבַהּ עֵינַיִם וּרְחַב לֵבָב״ (תהלים קא:ה):
<h3>פסוק יג</h3>
<b>כִּי אָמַר בְּכֹחַ יָדִי עָשִׂיתִי.</b> כָּל גְּבוּרָתִי לֹא מֵאֵת הַקָּדוֹשׁ בָּרוּךְ הוּא:
<b>נְבֻנוֹתִי.</b> חָכַמְתִּי:
<b>וַעֲתוּדוֹתֵיהֶם.</b> מַעֲמָדָם וּמַצָּבָם:
<b>וְאוֹרִיד.</b> הוֹרַדְתִּים מִגְּדֻלָּתָם:
<b>כַּאבִּיר יוֹשְׁבִים.</b> יוֹשְׁבִים רַבִּים, <b>כַּבִּיר</b> – פולשור״ש:
<h3>פסוק יד</h3>
<b>כַּקֵּן.</b> כְּקִינֵי עוֹפוֹת הֶפְקֵר:
<b>וְכֶאֱסֹף בֵּיצִים עֲזֻבוֹת.</b> וְכַאֲשֶׁר יֶאֱסֹף אִישׁ <b>בֵּיצִים עֲזֻבוֹת</b> שֶׁעֲזָבַתָּם אִמָּם, וְאֵין מוֹחֶה בְּיָדָם לְכַסּוֹת עֲלֵיהֶם:
<b>נוֹדֵד כָּנָף וּפֹצֶה פֶה וּמְצַפְצֵף</b> כָּל הַלָּשׁוֹן הַזֶּה נוֹפֵל בְּעוֹפוֹת; לְפִי שֶׁדִּמָּה אוֹתָם הַגּוֹלִים לְקֵן צִפֳּרִים וּלְבֵיצִים עֲזוּבוֹת, אָמַר לָשׁוֹן זֶה: לֹא צִפְצְפוּ עֲלֵיהֶם הָאָב וְהָאֵם:
<h3>פסוק טו</h3>
<b>הֲיִתְפָּאֵר הַגַּרְזֶן.</b> הַקָּדוֹשׁ בָּרוּךְ הוּא אוֹמֵר: לֹא הָיָה לְךָ לְהִתְהַלֵּל בְּזֹאת, כִּי אֵינְךָ אֶלָּא כְּגַרְזֶן שֶׁלִּי, וַאֲנִי הַחוֹצֵב בְּךָ נִפְרָע עַל יָדְךָ מֵאוֹיְבַי. אַתָּה <b>הַמַּשּׂוֹר</b> וַאֲנִי <b>הַמְּנִיפוֹ,</b> וְכִי דֶּרֶךְ הַמַּשּׂוֹר לְהִתְהַלֵּל עַל מְנִיפוֹ? <b>מַשּׂוֹר</b> מייר״א בלע״ז:
<b>כְּהָנִיף שֵׁבֶט וְאֶת מְרִימָיו.</b> כְּאִלּוּ הָיָה הַשֵּׁבֶט מֵנִיף אֶת עַצְמוֹ וְאֶת יַד הַמְּרִימוֹ, וַהֲלֹא אֵין שֵׁבֶט מְנִיפוֹ אֶלָּא הָאָדָם?
<b>כְּהָרִים מַטֶּה לֹא עֵץ.</b> לֹא הָעֵץ הוּא הַמֵּרִים, אֶלָּא הָאָדָם הוּא הַמֵּרִים:
<h3>פסוק טז</h3>
<b>וְתַחַת כְּבֹדוֹ.</b> תַּחַת בִּגְדֵיהֶם יִהְיוּ נִשְׂרָפִין, הַבְּגָדִים הֵם מְכַבְּדִים אֶת הָאָדָם:
<b>יֵקַד יְקֹד.</b> יִשָּׂרֵף שְׂרֵפָה כִּשְׂרֵפַת אֵשׁ. וּמִדְרַשׁ אַגָּדָה (תנחומא צו ב): כָּאן פָּרַע לִבְנֵי שֵׁם הַכָּבוֹד שֶׁעָשָׂה שֵׁם לְאָבִיו, כְּשֶׁכִּסָּה עֶרְוַת נֹחַ אָבִיו, שֶׁנֶּאֱמַר (בראשית ט:כג): ״וַיִּקַּח שֵׁם וָיֶפֶת וְגוֹ׳״:
<h3>פסוק יז</h3>
<b>אוֹר יִשְׂרָאֵל.</b> הַתּוֹרָה שֶׁעוֹסֵק בָּהּ חִזְקִיָּהוּ תִּהְיֶה <b>לְאֵשׁ</b> לְסַנְחֵרִיב:
<b>וּקְדוֹשׁוֹ.</b> הַקָּדוֹשׁ בָּרוּךְ הוּא. דָּבָר אַחֵר: <b>וּקְדוֹשׁוֹ</b> – צַדִּיקִים שֶׁבַּדּוֹר:
<b>שִׁיתוֹ וּשְׁמִירוֹ.</b> שָׂרָיו וְגִבּוֹרָיו:
<h3>פסוק יח</h3>
<b>וּכְבוֹד יַעְרוֹ וְכַרְמִלּוֹ.</b> הֵם רִבּוּי חֲיָלוֹתָיו:
<b>כַּרְמֶל.</b> יַעַר גָּבוֹהַּ:
<b>כִּמְסוֹס נוֹסֵס.</b> לְפִי שֶׁדִּמָה אוֹתָם לַעֲצֵי יַעַר, דִּמָה פֻּרְעָנוּתָם לְתוֹלַעַת הַנּוֹסֵר בְּפִיו וְטוֹחֵן הָעֵץ, וְקוֹרְהוּ ׳סָס׳, כְּמוֹ ״כַצֶּמֶר יֹאכְלֵם סָס״ (ישעיהו נא:ח):
<b>כִּמְסוֹס נוֹסֵס.</b> כְּמָגוֹר הַמְּגוֹרֵר:
<b>כִּמְסוֹס נוֹסֵס.</b> כִּמְסוֹס שֶׁל נוֹסֵס שֶׁהוּא נִטְחָן דַּק דַּק, שֶׁהַתּוֹלַעַת טוֹחֵן. כָּךְ הָיָה הָאֵפֶר וּשְׂרֵיפַת גּוּפָן דַּק. מְסוֹס הוּא הַנִּטְחָן וְנוֹפֵל עַל יְדֵי תּוֹלַעַת, נוֹסֵס הוּא הַתּוֹלַעַת:
<h3>פסוק יט</h3>
<b>וּשְׁאָר עֵץ יַעְרוֹ.</b> הַנּוֹתָרִים בַּחֲיָלוֹתָיו:
<b>מִסְפָּר יִהְיוּ.</b> נוֹחִים לִסְפּוֹר, כִּי מְעַט הֵם, וְנַעַר יוּכַל לְכָתְבָם. וְאָמְרוּ רַבּוֹתֵינוּ (איכה רבה ד, טו): עֲשָׂרָה נִשְׁאַר מֵהֶם, שֶׁאֵין לְךָ קָטָן שֶׁאֵינוֹ כּוֹתֵב יוּ״ד קְטַנָּה:
<h3>פסוק כ</h3>
<b>לְהִשָּׁעֵן עַל מַכֵּהוּ.</b> לִסְמוֹךְ עַל מַלְכֵי מִצְרַיִם, שֶׁהֵם הָיוּ תְּחִלַּת הַמְּצִיקִים לָהֶם:
<h3>פסוק כא</h3>
<b>שְׁאָר יָשׁוּב.</b> הַשְּׁאֵרִית שֶׁבָּהֶן יָשׁוּבוּ אֶל הַקָּדוֹשׁ בָּרוּךְ הוּא:
<b>אֵל גִּבּוֹר.</b> שֶׁהֶרְאָה לָהֶם גְּבוּרָה בְּסַנְחֵרִיב:
<h3>פסוק כב</h3>
<b>כִּי אִם יִהְיֶה עַמְּךָ.</b> לְחִזְקִיָּהוּ אָמַר הַנָּבִיא: <b>אִם יִהְיֶה עַמְּךָ כְּחוֹל הַיָּם</b>, הַשְּׁאָר שֶׁיָּשׁוּב בּוֹ לְמוּטָב תִּשְׁטֹף אֶת כִּלָּיוֹן הֶחָרוּץ לָבֹא עֲלֵיהֶם, וִיעַכְּבֶנּוּ מִלָּבֹא בִּצְדָקָה שֶׁיִּתְנַהֵג בָּהּ:
<h3>פסוק כג</h3>
<b>כִּי כָלָה וְנֶחֱרָצָה.</b> תִּרְאוּ שֶׁהַקָּדוֹשׁ בָּרוּךְ הוּא עוֹשֶׂה (דִּין) בָּרְשָׁעִים, וְתִכָּנְעוּ וְתָשׁוּבוּ אֵלָיו:
<h3>פסוק כד</h3>
<b>לָכֵן.</b> לְפִי שֶׁיָּדַעְתִּי שֶׁתָּשׁוּבוּ אֵלָיו חִזְקִיָּה וְסִיעָתוֹ. (דבר אחר: <b>לָכֵן</b> – לְשׁוֹן שְׁבוּעָה, לָכֵן בֶּאֱמֶת.)
<b>כֹּה אָמַר ה׳ אַל תִּירָא מֵאַשּׁוּר בַּשֵּׁבֶט יַכֶּכָּה.</b> בַּשֵּׁבֶט פִּיו יְחָרֵף וִיגַדֵּף אֶתְכֶם עַל יְדֵי רַבְשָׁקֵה:
<b>וּמַטֵּהוּ יִשָּׂא עָלֶיךָ.</b> לְאַיֵּים כְּדֶרֶךְ שֶׁעָשָׂה לְמִצְרַיִם. וְעוֹד יֵשׁ לְפָרֵשׁ <b>בַּשֵּׁבֶט יַכֶּכָּה</b> – אֲשֶׁר עַד הֵנָּה הִכָּךְ בַּשֵּׁבֶט, וְהֻרְגַּל לָשֵׂאת עָלֶיךָ מַטֵּהוּ וְאֵימָתוֹ כְּדֶרֶךְ הַמִּצְרִיִּים. מִשּׁוּם רַבִּי מְנַחֵם אָמַר לִי רַבִּי יוֹסֵף:
<h3>פסוק כה</h3>
<b>כִּי עוֹד</b> יָמִים <b>מְעַט מִזְעָר וְכָלָה</b>, הַזַּעַם שֶׁלִּי שֶׁנִּתַּן לְמַטֶּה בְּיַד אַשּׁוּר, כְּמוֹ שֶׁאָמוּר לְמַעְלָה: ״וּמַטֶּה הוּא בְיָדָם זַעְמִי״ (ישעיהו י:ה):
<b>וְאַפִּי.</b> שֶׁהָיָה לְשֵׁבֶט, יָשׁוּב. <b>עַל תַּבְלִיתָם.</b> לְשׁוֹן ״תֶּבֶל עָשׂוּ״ (ויקרא כ:יב), עַל חֵרוּפִין וְגִדּוּפִין ״אֲשֶׁר גִּדְּפוּ נַעֲרֵי מֶלֶךְ אַשּׁוּר אוֹתִי״ (ישעיהו לז:ו):
<h3>פסוק כו</h3>
<b>וְעוֹרֵר עָלָיו.</b> וּלְעוֹרֵר עָלָיו:
<b>שׁוֹט.</b> מַכַּת יִסּוּרִין:
<b>כְּמַכַּת מִדְיָן.</b> שֶׁנֶּהֶרְגוּ בְּלַיְלָה אֶחָת, וְהַמְּלָכִים שֶׁבָּרְחוּ מֵהֶם וְנִמְלְטוּ, נֶהֱרַג עוֹרֵב בְּצוּר עוֹרֵב, כִּדְמְפוֹרָשׁ בְּסֵפֶר שׁוֹפְטִים (שופטים ז:כה), אַף זֶה, לְאַחַר שֶׁיָּשׁוּב לְאַרְצוֹ, יָמוּת שָׁם בַּחֶרֶב:
<b>וּמַטֵּהוּ עַל הַיָּם.</b> וְעוֹד יְעוֹרֵר עָלָיו אֶת מַטֵּהוּ, אֲשֶׁר הָיָה <b>עַל הַיָּם</b> בְּפַרְעֹה וּבְחֵילוֹ:
<b>וּנְשָׂאוֹ.</b> וְטִלְטְלוֹ מִן הָעוֹלָם, כְּדֶרֶךְ שֶׁנָּשָׂא אֶת <b>מִצְרָיִם</b>:
<h3>פסוק כז</h3>
<b>וְחֻבַּל עֹל.</b> סַנְחֵרִיב <b>מִפְּנֵי</b> חִזְקִיָּהוּ, שֶׁהָיָה נוֹחַ לְדוֹרוֹ כַּשֶּׁמֶן. וְרַבּוֹתֵינוּ פֵּרְשׁוּ (סנהדרין צד ב): מִפְּנֵי שַׁמְנוֹ שֶׁל חִזְקִיָּהוּ, שֶׁהָיָה דּוֹלֵק בְּבָתֵּי כְּנֵסִיּוֹת וּבְבָתֵּי מִדְרָשׁוֹת, שֶׁהִשִּׂיאָם לַעֲסוֹק בַּתּוֹרָה, כְּעִנְיָן שֶׁנֶּאֱמַר ״אֲשֶׁר הֶעְתִּיקוּ אַנְשֵׁי חִזְקִיָּהוּ וְגוֹ׳״ (משלי כה:א):
<h3>פסוק כח</h3>
<b>בָּא עַל עַיַּת.</b> מוֹנֶה וְהוֹלֵךְ מַסָּעוֹת שֶׁנָּסַע סַנְחֵרִיב, וּבָא עַל עָרֵי יְהוּדָה לָבֹא יְרוּשָׁלַיִם בְּיוֹם מַפַּלְתּוֹ: עַיַּת, מִגְרוֹן, וּמִכְמָשׂ, רָמָה, גִּבְעַת שָׁאוּל, בַּת גַּלִּים, לַיְשָׁה, עֲנָתוֹת, מַדְמֵנָה, גֵּבִים – כֻּלָּן מְקוֹמוֹת הֵן:
<h3>פסוק כט</h3>
<b>לָנוּ.</b> לְשׁוֹן לִינָה:
<b>נָסָה.</b> בָּרְחָה, בָּרְחוּ כֻּלָּן מִפְּנֵי חֲיָלוֹתָיו:
<h3>פסוק ל</h3>
<b>צַהֲלִי קוֹלֵךְ.</b> לְהַזְהִיר לָעָם:
<b>הַקְשִׁיבִי לַיְשָׁה.</b> אֶת קוֹל הַשּׁוֹפָר, וּבִרְחוּ לָכֶם; וְכֵן <b>עֲנִיָּה עֲנָתוֹת</b>:
<h3>פסוק לא</h3>
<b>הֵעִיזוּ.</b> נֶאֶסְפוּ לִבְרוֹחַ, וְרַבּוֹתֵינוּ דָּרְשׁוּ <b>צַהֲלִי קוֹלֵךְ</b> וְכָל הַמִּקְרָא בְּמִדְרָשׁ אַחֵר בְּאַגָּדַת חֵלֶק (סנהדרין צב ב), וְהֶעֱמִידוּ הַמַּסָּעוֹת עַל עֶשֶׂר; אֲבָל יוֹנָתָן תִּרְגֵּם אֶת כֻּלָּן שְׁמוֹת מְקוֹמוֹת:
<h3>פסוק לב</h3>
<b>עוֹד הַיּוֹם בְּנֹב לַעֲמֹד</b> כָּל הַדֶּרֶךְ הַזֶּה נִתְלַבֵּט כְּדֵי לַעֲמוֹד בְּעוֹד הַיּוֹם בְּנוֹב, לְפִי שֶׁאָמְרוּ לוֹ אִיצְטַגְנִינָיו: ״אִם תִּלָּחֵם בָּהּ הַיּוֹם תִּכְבְּשֶׁנָּה״. וּכְשֶׁעָמַד בְּנוֹב וְרָאָה אֶת יְרוּשָׁלַיִם קְטַנָּה, לֹא חָשׁ לְדִבְרֵי אִיצְטַגְנִינָיו, וְהִתְחִיל לְהָנִיף יָדוֹ בְּגַאֲוָה: ״וְכִי עַל עִיר כָּזוֹ הִרְגַּזְתִּי כָּל הַחֲיָילוֹת הַלָּלוּ? לִינוּ פֹּה הַלַּיְלָה, וּלְמָחָר יַשְׁלִיךְ בָּהּ אִישׁ אַבְנוֹ״:
<b>הַר בַּת צִיּוֹן.</b> לְהַר בַּת צִיּוֹן:
<h3>פסוק לג</h3>
<b>הִנֵּה הָאָדוֹן.</b> בַּלַּיְלָה הַהוּא:
<b>מְסָעֵף פֻּארָה בְּמַעֲרָצָה.</b> יְפַשַּׁח פָּארוֹתָיו, עִקַּר עַנְפֵי אִילָנוֹתָיו:
<b>בְּמַעֲרָצָה.</b> בְּמַשּׂוֹר הַמְקַצֵּץ עֲנָפִים. אֵין <b>פֻּארָה</b> זוֹ לְשׁוֹן ׳גַּת׳, שֶׁהֲרֵי לֹא נִכְתַּב בְּוָי״ו, כְּמוֹ ״פּוּרָה דָּרַכְתִּי״ (ישעיהו סג:ג), וּכְמוֹ ״לַחְשֹׂף חֲמִשִּׁים פּוּרָה״ (חגי ב:טז), אֶלָּא בְּאָלֶ״ף, כְּמוֹ ״וַתֶּאֱרַכְנָה פֹּארֹתָיו״ (יחזקאל לא:ה). וּ<b>מְסָעֵף</b> הוּא לְשׁוֹן ׳מְקַצֵּץ עֲנָפִים׳, אישברנקיי״ר בלע״ז, כְּמוֹ ״וְכִלָּה סְעִיפֶיהָ״ (ישעיהו כז:י), וְכֵן ״בִּסְעִיפֶיהָ פֹּרִיָּה״ (ישעיהו יז:ו):
<b>בְּמַעֲרָצָה.</b> בִּכְלִי מַשְׁחִית הָעוֹרֵץ וְשׁוֹבֵר אוֹתָם:
<b>וְרָמֵי הַקּוֹמָה.</b> הַמְּלָכִים וְהַשָּׂרִים:
<b>גְּדוּעִים.</b> אֵין לְשׁוֹן ׳גִּדּוּעַ׳ נוֹפֵל אֶלָּא בְּאִילָנוֹת וְדָבָר קָשֶׁה:
<h3>פסוק לד</h3>
<b>וְנִקַּף.</b> אַף זֶה לְשׁוֹן ׳קְצִיצָה׳, כְּמוֹ ״כְּנֹקֵף זַיִת״ (ישעיהו יז:ו), <b>וְנִקַּף</b> לְשׁוֹן ׳נִפְעַל׳:
<b>סִבְכֵי הַיַּעַר.</b> הַעֲנָפִים הַחֲשׁוּבִים וְהַגִּבּוֹרִים:
<b>וְהַלְּבָנוֹן.</b> עֳבִי יַעְרוֹ וְכַרְמִילוֹ, הֵן מַרְבִּית חֲיָלוֹתָיו:
<b>בְּאַדִּיר יִפּוֹל.</b> עַל יְדֵי מַלְאָךְ יִפּוֹלוּ. דָּבָר אַחֵר: <b>בְּאַדִּיר</b> – בִּזְכוּת חִזְקִיָּהוּ שֶׁהוּא אַדִּירָם וּמוֹשְׁלָם שֶׁל יִשְׂרָאֵל, כְּמָה שֶׁנֶּאֱמַר ״וְהָיָה אַדִּירוֹ מִמֶּנּוּ״ (ירמיהו ל:כא):
<h2>פרק יא</h2>
<h3>פסוק א</h3>
<b>וְיָצָא חֹטֶר מִגֵּזַע יִשָׁי.</b> וְאִם תֹּאמְרוּ: ״הֲרֵי תַּנְחוּמִין לְחִזְקִיָּהוּ וְעַמּוֹ שֶׁלֹּא יִפְּלוּ בְּיָדוֹ, וּמַה תְּהֵא עַל הַגּוֹלָה אֲשֶׁר הָגְלָה בַּחֲלַח וְחָבוֹר, שֶׁמָּא אָבַד סִבְרָם?״ – לֹא אָבַד! סוֹף שֶׁיָּבֹא מֶלֶךְ מְשִׁיחֵנוּ וְיִגְאָלֵם:
<b>חֹטֶר.</b> שֵׁבֶט מְלוּכָה:
<b>וְנֵצֶר.</b> לְשׁוֹן יוֹנֵק אִילָן:
<b>וְנֵצֶר מִשָּׁרָשָׁיו יִפְרֶה.</b> וּבְכָל הָעִנְיָן, וּבְסוֹפוֹ ״וְהָיָה בַּיּוֹם הַהוּא יוֹסִיף ה׳ שֵׁנִית יָדוֹ״ (ישעיהו יא:יא) – הֲרֵי שֶׁנֶּאֶמְרָה נְבוּאָה זוֹ לְנֶחָמַת הַגּוֹלִים מֵאַשּׁוּר. (אָמַר הַמַּעְתִּיק: בִּימֵי חָרְפִּי הִקְשֵׁיתִי לִשְׁאוֹל לְכַמָּה גְּאוֹנִים עַל מַה שֶׁכָּתַב אֲדוֹנִי מוֹרִי זְקֵנִי הָרַמָּ״א בְּהַגָּהָה בְּהִלְכוֹת רֹאשׁ הַשָּׁנָה שֶׁאֱגוֹז בְּגִימַטְרִיָּא חֵ״ט וַהֲלֹא הוּא גַּם גִּימַטְרִיָּא טוֹ״ב, וְתֵרַצְתִּי עַל פִּי הַזֹּהַר מַה שֶׁהִקְשָׁה רַבִּי אֶלְעָזָר אֶת אָבִיו רַבִּי שִׁמְעוֹן בַּר יוֹחַאי):
<h3>פסוק ג</h3>
<b>וַהֲרִיחוֹ בְּיִרְאַת ה׳.</b> יְמַלֵּא רוּחַ יִרְאַת ה׳, ובלע״ז איראונמירלו״י:
<b>וְלֹא לְמַרְאֵה עֵינָיו יִשְׁפּוֹט.</b> כִּי בְּחָכְמַת הַקָּדוֹשׁ בָּרוּךְ הוּא בְּקִרְבּוֹ יֵדַע וְיָבִין מִי זַכַּאי וּמִי חַיָּב:
<h3>פסוק ד</h3>
<b>בְּמִישׁוֹר.</b> לָשׁוֹן נוֹחַ וְרַךְ:
<b>וְהִכָּה אֶרֶץ בְּשֵׁבֶט פִּיו.</b> כְּתַרְגּוּמוֹ: ״וְיִמְחֵי חַיָּבֵי אַרְעָא״:
<b>וּבְרוּחַ שְׂפָתָיו.</b> ״וּבִמְמַלַּל סִפְוָותֵיהּ״ (תרגום יונתן)׃
<h3>פסוק ה</h3>
<b>וְהָיָה צֶדֶק אֵזוֹר מָתְנָיו.</b> ״וִיהוֹן צַדִּיקַיָּא סְחוֹר סְחוֹר לֵיהּ״ (תרגום יונתן), דְּבֵקִים בּוֹ כָּאֵזוֹר:
<h3>פסוק ו</h3>
<b>וּמְרִיא.</b> שׁוֹר פָּטָם:
<h3>פסוק ח</h3>
<b>וְשִׁעֲשַׁע.</b> וְשִׂחַק:
<b>עַל חוּר פָּתֶן.</b> עַל חוֹר עָפָר שֶׁהַנָּחָשׁ מְקַנֵּן בְּתוֹכוֹ, קרו״ט בלע״ז. <b>פֶּתֶן</b> – נָחָשׁ מִשֶּׁהִזְקִין נַעֲשָׂה חֵרֵשׁ, וְנִקְרָא פֶּתֶן, שׁוּב אֵין לוֹ לַחַשׁ, שֶׁנֶּאֱמַר (תהלים נח:ו) ״אֲשֶׁר לֹא יִשְׁמַע לְקוֹל מְלַחֲשִׁים״:
<b>וְעַל מְאוּרַת צִפְעוֹנִי.</b> יוֹנָתָן תִּרְגֵּם: ״חִיזוּ גַּלְגְּלֵי עֵינֵי חִיוֵי חוּרְמָן״, וּמְנַחֵם (מחברת מנחם: חר) פָּתַר בּוֹ לְשׁוֹן נֶקֶב וְחוֹרֵי עָפָר, וְכֵן ״אוּר כַּשְׂדִּים״ (בראשית יא:כח), וְכֵן ״בָּאוּרִים כַּבְּדוּ אֶת ה׳״ (ישעיהו כד:טו):
<b>גָּמוּל.</b> תִּינוֹק הַגָּמוּל מִשְּׁדֵי אִמּוֹ:
<b>יָדוֹ הָדָה.</b> תִּרְגֵּם יוֹנָתָן: ״יְדוֹהִי יוֹשִׁיט״, כְּמוֹ ״הֵד הָרִים״ (יחזקאל ז:ז), וּכְמוֹ ״הֵידָד״ (ישעיהו טז:ט), שֶׁהוּא לְשׁוֹן הֲרָמַת קוֹל, אַף זֶה לְשׁוֹן הֲרָמָה, וְהֵ״א אַחֲרוֹנָה בָּאָה בְּתוֹכָהּ יְסוֹד נוֹפֵל, כְּמוֹ: עָשָׂה, בָּנָה, קָנָה:
<h3>פסוק ט</h3>
<b>דֵּעָה אֶת ה׳.</b> לָדַעַת אֶת ה׳:
<h3>פסוק י</h3>
<b>לְנֵס עַמִּים.</b> לִהְיוֹת עַמִּים מְרִימִים נֵס לְהִקָּבֵץ אֵלָיו:
<h3>פסוק יא</h3>
<b>שֵׁנִית.</b> כְּמוֹ שֶׁקְּנָאָם מִמִּצְרַיִם, שֶׁהָיְתָה גְּאֻלָּתָם בְּרוּרָה מֵאֵין שִׁעְבּוּד; אֲבָל גְּאֻלַּת בַּיִת שֵׁנִי אֵינָהּ מִן הַמִּנְיָן, שֶׁהֲרֵי מְשֻׁעְבָּדִים הָיוּ לְכוֹרֶשׁ:
<b>וּמֵאִיֵּי הַיָּם.</b> הֵן אִיֵּי כִּתִּים, יְוָנִים:
<h3>פסוק יב</h3>
<b>וְנָשָׂא נֵס.</b> פירקא בלע״ז, וְהָיָה לְאוֹת לִקְבּוֹץ אֵלָיו וּלְהָבִיא אֶת גָּלֻיּוֹת יִשְׂרָאֵל מִנְחָה לוֹ:
<h3>פסוק יג</h3>
<b>אֶפְרַיִם לֹא יְקַנֵּא אֶת יְהוּדָה.</b> מָשִׁיחַ בֶּן יוֹסֵף וּמָשִׁיחַ בֶּן דָּוִד לֹא יְקַנְּאוּ זֶה בָּזֶה (שיר השירים זוטא ד:יא):
<h3>פסוק יד</h3>
<b>וְעָפוּ בְכָתֵף פְּלִשְׁתִּים יָמָּה.</b> יָעוּפוּ וְיָרוּצוּ יִשְׂרָאֵל שְׁכֶם אֶחָד עַל הַפְּלִשְׁתִּים, אֲשֶׁר הֵם בְּמַעֲרָבָהּ שֶׁל אֶרֶץ יִשְׂרָאֵל, וְיִכְבֹּשׁ אֶת אַרְצָם. כְּמוֹ ״דֶּרֶךְ יְרַצְּחוּ שֶׁכְמָה״ (הושע ו:ט), ״שְׁכֶם אֶחָד״ (צפניה ג:ט). וְכֵן תִּרְגֵּם יוֹנָתָן: ״וְיִתְחַבְּרוּן כָּתֵף חַד לְמִימְחֵי פְלִישְׁתָאֵי דִּי בְמַעַרְבָא״:
<b>וּבְנֵי עַמּוֹן מִשְׁמַעְתָּם.</b> כְּתַרְגּוּמוֹ: ״יִשְׁתַּמְּעוּן לְהוֹן״, מְקַבְּלִין מִצְוָתָם עֲלֵיהֶם:
<h3>פסוק טו</h3>
<b>וְהֶחֱרִים.</b> לְיַבְּשׁוֹ כְּדֵי שֶׁיַּעַבְרוּ בּוֹ גָּלֻיּוֹת יִשְׂרָאֵל מִמִּצְרַיִם:
<b>עַל הַנָּהָר.</b> נְהַר פְּרָת, לַעֲבוֹר בּוֹ גָּלֻיּוֹת אַשּׁוּר:
<b>בַּעְיָם רוּחוֹ.</b> אֵין לוֹ דִמְיוֹן בַּמִּקְרָא, וּלְפִי הָעִנְיָן יִפָּתֵר: בְּחֹזֶק רוּחוֹ:
<b>לְשִׁבְעָה נְחָלִים.</b> לְשִׁבְעָה גְּזָרִים, לַעֲבוֹר בּוֹ שֶׁבַע גָּלֻיּוֹת הָאֲמוּרוֹת לְמַעְלָה (ישעיהו יא:יא) ״מֵאַשּׁוּר וּמִמִּצְרַיִם וְגוֹ׳״; וּמֵאִיֵּי הַיָּם אֵינוֹ מֵאוֹתוֹ צַד:
<b>וְהִדְרִיךְ.</b> בְּתוֹכוֹ אֶת הַגָּלִיּוֹת:
<b>בַּנְּעָלִים.</b> בַּיַּבָּשָׁה׃
<h3>פסוק טז</h3>
<b>וְהָיְתָה מְסִלָּה.</b> בְּתוֹךְ הַמַּיִם לִשְׁאָר עַמּוֹ:
<h2>פרק יב</h2>
<h3>פסוק א</h3>
<b>וְאָמַרְתָּ.</b> בִּרְאוֹתְךָ זֹאת:
<b>אוֹדְךָ. כִּי אָנַפְתָּ בִּי</b> וְהִגְלִיתַנִי, וְכִפֵּר גָּלוּתִי עָלַי; וְעַתָּה נִרְצָה עֲוֹנִי, וְ<b>יָשֹׁב אַפְּךָ וּתְנַחֲמֵנִי</b>. וְיוֹנָתָן תִּרְגֵּם: <b>אוֹדְךָ ה׳ כִּי</b> חָטָאתִי לָךְ, וְעַל כֵּן <b>אָנַפְתָּ בִּי,</b> וְלוּלֵי רַחֲמֶיךָ לֹא הָיִיתִי כְּדַאי לָשׁוּב <b>אַפְּךָ וּלְנַחֲמֵנִי;</b> וְהִנֵּה שָׁב אַפְּךָ מִמֶּנִּי:
<h3>פסוק ב</h3>
<b>עָזִּי וְזִמְרָת יָהּ ה׳.</b> עֹז וְשֶׁבַח שֶׁל הַקָּדוֹשׁ בָּרוּךְ הוּא הוּא הָיָה <b>לִי לִישׁוּעָה.</b> וְאֵין לְפָרֵשׁ <b>עָזִּי</b> עֹז שֶׁלִּי, שֶׁלֹּא מָצִינוּ בַּמִּקְרָא ׳עָזִּי׳ נָקוּד חֲטַף קָמַץ אֶלָּא שׁוּרֻק ׳עֻזִּי׳, חוּץ מִשְּׁלֹשׁ מְקוֹמוֹת שֶׁהוּא סָמוּךְ אֵצֶל ׳וְזִמְרָת׳ (שמות טו:ב, ישעיהו יב:ב, תהלים קיח:יד). וְלֹא <b>וְזִמְרָת</b> כְּמוֹ ׳וְזִמְרָתִי׳, אֶלָּא עַל כָּרְחֲךָ ׳וְזִמְרָת׳ דָּבוּק הוּא לַתֵּיבָה שֶׁל אַחֲרָיו. לְכָךְ אֲנִי אוֹמֵר, שֶׁאֵין יוֹ״ד שֶׁל ׳עָזִּי׳ אֶלָּא כְּמוֹ יוֹ״ד שֶׁל ״שֹׁכְנִי סְנֶה״ (דברים לג:טז):
<b>יָהּ יְהוָה.</b> עַד הֵנָּה הָיָה שְׁמוֹ חָלוּק, וּבְמַפַּלְתּוֹ שֶׁל עֲמָלֵק נַעֲשָׂה שָׁלֵם, וְכֵן הוּא אוֹמֵר ״כִּי יָד עַל כֵּס יָהּ״ (שמות יז:טז) – אֵין הַכִּסֵּא שָׁלֵם וְאֵין הַשֵּׁם שָׁלֵם עַד שֶׁתְּהֵא מִלְחָמָה לַה׳ בַּעֲמָלֵק:
<b>וַיְהִי לִי לִישׁוּעָה.</b> כְּמוֹ ׳הָיָה <b>לִי לִישׁוּעָה׳.</b> וְדֶרֶךְ מִקְרָאוֹת לְדַבֵּר כֵּן, כְּמוֹ ״וַאֲשֶׁר לֹא שָׂם לִבּוֹ וְגוֹ׳ וַיַּעֲזֹב אֶת עֲבָדָיו וְאֶת מִקְנֵהוּ״ (שמות ט:כא), וְעוֹד בְּדִבְרֵי הַיָּמִים (דברי הימים ב י:יז): ״וּבְנֵי יִשְׂרָאֵל הַיּוֹשְׁבִים בְּעָרֵי יְהוּדָה וַיִּמְלֹךְ עֲלֵיהֶם רְחַבְעָם״ – הָיָה לוֹ לוֹמַר ׳מָלַךְ עֲלֵיהֶם רְחַבְעָם׳:
<h3>פסוק ג</h3>
<b>וּשְׁאַבְתֶּם.</b> ״וּתְקַבְּלוּן אוּלְפָן חֲדַת״ (תרגום יונתן):
<b>מִמַּעַיְנֵי הַיְשׁוּעָה.</b> כִּי יַרְחִיב לִבָּם עַל יְדֵי יְשׁוּעָה הַבָּאָה לָהֶם, וְיִתְגַּלּוּ לָהֶם רָזֵי הַתּוֹרָה שֶׁנִּשְׁתַּכְּחוּ בְּבָבֶל עַל יְדֵי הַצָּרוֹת:
<h3>פסוק ד</h3>
<b>עֲלִילוֹתָיו.</b> מַעֲלָלָיו:
<b>הַזְכִּירוּ.</b> לְשַׁבַּח כִּי נִשְׂגָּב הוּא:
<h2>פרק יג</h2>
<h3>פסוק א</h3>
<b>מַשָּׂא בָּבֶל.</b> מַשָּׂא פֻּרְעָנוּת שֶׁעַל בָּבֶל:
<h3>פסוק ב</h3>
<b>עַל הַר נִשְׁפֶּה שְׂאוּ נֵס.</b> לְהִקָּבֵץ. עַל הַר שָׁקֵט וּבוֹטֵחַ בְּשֹׁפִי, <b>שְׂאוּ נֵס</b> לַגּוֹיִם, וְ<b>הָרִימוּ קוֹל</b> לַנִּקְבָּצִים שֶׁיָּבוֹאוּ עָלָיו:
<b>הָנִיפוּ</b> לָהֶם יָד לִרְחוֹקִים, שֶׁאֵין יְכוֹלִים לִשְׁמוֹעַ, וְיִרְאוּ אוֹת הֲנָפַת הַיָּד <b>וְיָבוֹאוּ</b> בְּ<b>פִתְחֵי נְדִיבִים</b> שֶׁל שָׂרֵי בָּבֶל:
<b>פִּתְחֵי.</b> כְּמוֹ ׳בְּפִתְחֵי׳; כְּמוֹ ״וְתֵשֵׁב בֵית אָבִיהָ״ (בראשית לח:יא), הַנִּסְתָּר ׳בְּבֵית אָבִיהָ׳. וּמְנַחֵם בֶּן סָרוּק פָּתַר: ׳חֲרָבוֹת׳, כְּמוֹ ״וְהֵמָּה פְתִיחוֹת״ (תהלים נה:כב):
<h3>פסוק ג</h3>
<b>אֲנִי צִוֵּיתִי לִמְקֻדָּשָׁי.</b> שֶׁיָּבוֹאוּ וְיַתְחִילוּ לְהִתְגָּרוֹת בָּם, וְהֵם פָּרַס וּמָדַי, אַנְשֵׁי כּוֹרֶשׁ וְדָרְיָוֶשׁ, שֶׁזִּמַּנְתִּים לְכָךְ:
<b>קָרָאתִי גִבּוֹרַי לְאַפִּי.</b> לַעֲשׂוֹת חֲרוֹן אַפִּי בָּהֶם, שֶׁהֵם <b>עַלִּיזֵי גַּאֲוָתִי,</b> שֶׁאֲנִי מִתְפָּאֵר בָּהֶם:
<h3>פסוק ה</h3>
<b>וּכְלֵי זַעְמוֹ.</b> הֵם גִּבּוֹרֵי מָדַי וּפָרָס:
<b>לְחַבֵּל כָּל הָאָרֶץ.</b> שֶׁל בָּבֶל:
<h3>פסוק ו</h3>
<b>כְּשֹׁד.</b> כְּיוֹם בִּזָּה מֵאֵת הַקָּדוֹשׁ בָּרוּךְ הוּא <b>יָבוֹא</b>:
<h3>פסוק ז</h3>
<b>כָּל יָדַיִם.</b> שֶׁל בָּבֶל:
<h3>פסוק ח</h3>
<b>צִירִים וַחֲבָלִים.</b> הֵם לְשׁוֹן יִסּוּרֵי אִשָּׁה הַכּוֹרַעַת לֵילֵד, שֶׁצִּירֵי דַּלְתֵי בִּטְנָהּ מִתְפָּרְקִים לְהִפָּתֵחַ:
<b>יְחִילוּן.</b> חִיל וְחַלְחָלָה, לְשׁוֹן רֶתֶת הֵם:
<b>אִישׁ אֶל רֵעֵהוּ יִתְמָהוּ.</b> בְּנֵי בָבֶל עַל הַצּוֹבְאִים עֲלֵיהֶם, כִּי מְשֻׁנִּים הֵם:
<b>וּפְנֵי לְהָבִים פְּנֵיהֶם.</b> אוֹמֵר אֲנִי שֶׁפְּנֵיהֶם צְהוּבִים וּמְאוּיָּמִין מְאֹד, אוֹ יֵשׁ לוֹמַר שֶׁהֵם עַם חוֹשְׁבֵי מַחֲשָׁבוֹת, וְאֶת בְּנֵי בָּבֶל (דִּמָּה לָהֶם עַל שֵׁם הַתִּמָּהוֹן):
<h3>פסוק ט</h3>
<b>וְחַטָּאֶיהָ.</b> חוֹטְאֶיהָ (ברכות י א):
<h3>פסוק י</h3>
<b>וּכְסִילֵיהֶם.</b> מַזָּלוֹתֵיהֶם:
<b>יָהֵלּוּ.</b> יָאִירוּ, וְכֵן ״בְּהִלּוֹ נֵרוֹ״ (איוב כט:ג), וְכֵן ״אוֹר כִּי יָהֵל״ (איוב לא:כו):
<b>חָשַׁךְ הַשֶּׁמֶשׁ.</b> מִתּוֹךְ צָרָתָם נִדְמֶה לָהֶם כְּאִלּוּ <b>חָשַׁךְ הַשֶּׁמֶשׁ</b>:
<h3>פסוק יא</h3>
<b>עַל תֵּבֵל.</b> עַל אַרְצָם:
<h3>פסוק יב</h3>
<b>אוֹקִיר אֱנוֹשׁ מִפָּז.</b> בּוֹ בַּלַּיְלָה אֲכַבֵּד אֶת דָּנִיֵּאל מִפָּז, כְּשֶׁהֱבִיאוּהוּ לִקְרוֹת מִכְתָּב ״מְנֵא מְנֵא תְּקֵל וּפַרְסִין״ (דניאל ה:כה); ״בֵּאדַיִן אֲמַר בֵּלְשַׁצַּר וְהַלְבִּישׁוּ יָת דָּנִיֵּאל אַרְגְּוָנָא וְגוֹ׳״ (דניאל ה:כט):
<b>כֶּתֶם אוֹפִיר.</b> קְבוּצַת זְהַב אוֹפִיר:
<h3>פסוק יג</h3>
<b>שָׁמַיִם אַרְגִּיז.</b> כָּל צְבָאָם יִרְגַּז, וְאוֹמֵר ״אֵיךְ נָפַלְתָּ מִשָּׁמַיִם הֵילֵל בֶּן שָׁחַר״ (ישעיהו יד:יב), וְאַחַר כָּךְ ״נִגְדַּעְתָּ לָאָרֶץ חוֹלֵשׁ עַל גּוֹיִם״. אַף כָּאן תְּחִלָּה <b>שָׁמַיִם אַרְגִּיז</b>, וְאַחַר כָּךְ <b>וְתִרְעַשׁ הָאָרֶץ</b> – יִרְעֲשׁוּ יוֹשְׁבֶיהָ לְקוֹל מַפַּלְתָּהּ, שֶׁיִּתְמְהוּ בַּדָּבָר:
<h3>פסוק יד</h3>
<b>וְהָיָה</b> יוֹשֵׁב בָּבֶל:
<b>כִּצְבִי מֻדָּח.</b> מִמְּקוֹמוֹ:
<h3>פסוק טו</h3>
<b>כָּל הַנִּמְצָא</b> בַּחוּץ יִדָּקֵר:
<b>וְכָל הַנִּסְפֶּה.</b> עַל בְּנֵי הָעִיר לִהְיוֹת נִקְלָט עִמָּהֶם בַּמָּצוֹר, יִפּוֹל בַּחֶרֶב כְּשֶׁתִּלָּכֵד הָעִיר. <b>נִסְפֶּה</b> לְשׁוֹן ״סְפוֹת הָרָוָה״ (דברים כט:יח), ״סְפוּ שָׁנָה עַל שָׁנָה״ (ישעיהו כט:א), ״סְפוּ עַל זִבְחֵיכֶם״ (ירמיה ז:כא), אקוייליי״ר בלע״ז:
<h3>פסוק טז</h3>
<b>יְרֻטְּשׁוּ.</b> יִתְבַּקְּעוּ, וְכֵן ״נְעָרִים תְּרַטַּשְׁנָה״ (ישעיהו יג:יח):
<h3>פסוק יז</h3>
<b>הִנְנִי מֵעִיר עֲלֵיהֶם אֶת מָדָי.</b> דָּרְיָוֶשׁ הַמָּדִי הָרַג אֶת בֵּלְשַׁאצַּר, וְכֵן הוּא אוֹמֵר ״בֵּיהּ בְּלֵילְיָא קְטִיל בֵּלְשַׁאצַּר״ (דניאל ה:ל), ״וְדָרְיָוֶשׁ מָדָאָה קַבִּיל מַלְכוּתָא״ (דניאל ו:א):
<b>וְזָהָב לֹא יַחְפְּצוּ בוֹ.</b> אֵין חוֹשְׁשִׁין כִּי אִם לַהֲרוֹג וּלְהִנָּקֵם עַל כָּל הָרָעָה אֲשֶׁר עָשׂוּ מַלְכֵי בָּבֶל לְכָל הָעַמִּים:
<h3>פסוק יח</h3>
<b>וּקְשָׁתוֹת.</b> שֶׁל בְּנֵי מָדַי:
<b>נְעָרִים.</b> שֶׁל בָּבֶל:
<b>תְּרַטַּשְׁנָה.</b> תְּבַקַּעְנָה בְּחִצֵּיהֶם אֲשֶׁר יוֹרוּ בְּקַשְׁתוֹתֵיהֶם:
<b>וּפְרִי בֶטֶן.</b> עוֹלָלִים דַּקִּים:
<h3>פסוק יט</h3>
<b>וְהָיְתָה בָבֶל.</b> שְׁתֵּי פֻּרְעָנִיּוֹת בָּאוּ לָהּ בִּשְׁתֵּי שָׁנִים: דָּרְיָוֶשׁ הָרַג בֵּלְשַׁאצַּר וּמָלַךְ שָׁנָה, וְלַשָּׁנָה הַשְּׁנִיָּה נֶהֶפְכָה כְּמַהְפֵּכַת סְדוֹם מִן הַשָּׁמַיִם. וְכֵן שָׁנִינוּ בְּסֵדֶר עוֹלָם (סדר עולם רבה כח): ״וּבָא בַשָּׁנָה הַשְּׁמוּעָה״ שֶׁל דָּרְיָוֶשׁ, וְאַחֲרָיו בַּשָּׁנָה הַשְּׁמוּעָה (ירמיהו נא:מו), <b>וְהָיְתָה בָבֶל צְבִי מַמְלָכוֹת וְגוֹ׳,</b> שֶׁהָיְתָה מַצָּב וְרֹאשׁ הַמַּמְלָכוֹת, וְשֶׁהָיְתָה <b>תִּפְאֶרֶת גְּאוֹן כַּשְׂדִּים</b> עַתָּה <b>וְהָיְתָה כְּמַהְפֵּכַת סְדוֹם</b>:
<h3>פסוק כ</h3>
<b>וְלֹא יַהֵל שָׁם עֲרָבִי.</b> כְּמוֹ ׳לֹא יַאֲהֵל׳ – לֹא יִפְרֹשׂ שָׁם אֹהֶל, אֲפִלּוּ עֲרָבִי שֶׁדַּרְכָּם לֵישֵׁב בָּאֳהָלִים וּלְהַסִּיעַ מִקְנֵיהֶם מִמָּקוֹם לְמָקוֹם, לֹא תִמְצָא חֵן בְּעֵינֵיהֶם לִקְבֹּעַ שָׁם אָהֳלֵיהֶם, כִּי אַף לְמִרְעֶה צֹאן לֹא תִהְיֶה רְאוּיָה. וְלֹא תִּתְמַהּ עַל <b>לֹא יַהֵל</b> הַנִּבְאָר כְּאִלּוּ הָיְתָה בּוֹ אָלֶ״ף, כִּי הַרְבֵּה מְקוֹמוֹת יֵשׁ שֶׁהֲבָרַת קוֹל הָאוֹת בִּמְקוֹם אוֹת, וְכֵן (איוב לה:יא) ״מַלְפֵנוּ מִבַּהֲמוֹת אָרֶץ״ כְּמוֹ ׳מְאַלְפֵנוּ׳, וְכֵן (משלי יז:ד) ״שֶׁקֶר מֵזִין עַל לְשׁוֹן הַוּוֹת״ כְּמוֹ ׳שֶׁקֶר מַאֲזִין׳:
<h3>פסוק כא</h3>
<b>צִיִּים.</b> תִּרְגֵּם יוֹנָתָן: ״תַּמְוָן״, הֵם נְמִיּוֹת, מרטרינ״ש בלע״ז:
<b>אֹחִים.</b> לֹא יָדַעְתִּי מַה מִין חַיָּה הֵם, (<b>אֹחִים</b> – לְשׁוֹן קוֹצִים וְחוֹחִים וְדַרְדָּרִים):
<b>וּשְׂעִירִים.</b> שֵׁדִים:
<h3>פסוק כב</h3>
<b>וְעָנָה אִיִּים בְּאַלְמְנוֹתָיו.</b> ״וְיָגוּרוּ חֲתוּלִים בְּאַרְמְנוֹתָיו״ (תרגום יונתן):
<b>וְעָנָה.</b> כְּמוֹ ״וְעָנְתָה שָׁמָּה״ (הושע ב:יז), ״וּמְעוֹנוֹתָיו טָרֶף״ (נחום ב:יג). וְיֵשׁ לְפָרֵשׁ עוֹד <b>וְעָנָה</b>: לְשׁוֹן עֲנִיַּת קוֹל:
<b>וְתַנִּים.</b> יַעֲנוּ <b>בְּהֵיכְלֵי עֹנֶג</b> שֶׁלָּהֶם:
<b>וְיָמֶיהָ.</b> יְמֵי טוֹבָתָהּ <b>לֹא יִמָּשְׁכוּ,</b> כִּי כְּבָר הֻבְטְחוּ יִשְׂרָאֵל (ירמיה כט:י) ״לְפִי מְלֹאת לְבָבֶל שִׁבְעִים שָׁנָה אֶפְקֹד אֶתְכֶם״, וְאוֹתָהּ פְּקִידָה עַל יְדֵי כּוֹרֶשׁ מֶלֶךְ פָּרַס, שֶׁיִּטּוֹל הַמְּלוּכָה מִבָּבֶל אַחַר דָּרְיָוֶשׁ הַמָּדִי, כִּי שְׁנֵיהֶם, מָדַי וּפָרַס, נִתְחַבְּרוּ עֲלֵיהֶם וְהִתְנוּ בֵּינֵיהֶם: אִי מִינַּן מַלְכֵי מִנַּיְיכוּ אֲפַרְכֵי (מגילה יב א):
<h2>פרק יד</h2>
<h3>פסוק א</h3>
<b>כִּי יְרַחֵם ה׳ אֶת יַעֲקֹב.</b> לִשְׁמוֹר לָהֶם הַבְטָחַת גְּאֻלָּתָם מִיַּד בָּבֶל:
<b>וּבָחַר עוֹד בְּיִשְׂרָאֵל.</b> לֶעָתִיד יִגְאָלֵם גְּאֻלָּה שְׁלֵימָה:
<b>וְנִסְפְּחוּ.</b> וְנוֹסְפוּ, וְכֵן ״סְפָחֵנִי נָא״ (שמואל א ב:לו), וְכֵן ״מֵהִסְתַּפֵּחַ בְּנַחֲלַת ה׳״ (שמואל א כו:יט):
<h3>פסוק ב</h3>
<b>וְהִתְנַחֲלוּם.</b> יִהְיוּ נִנְחָלִים מֵהֶם, וְכֵן ״וְהִתְנַחַלְתֶּם אֹתָם״ (ויקרא כה:מו):
<b>וְרָדוּ.</b> לְשׁוֹן רִדּוּי וּנְגִישָׁה, כְּמוֹ ״לֹא תִרְדֶּה בוֹ״ (ויקרא כה:מו):
<h3>פסוק ג</h3>
<b>בְּיוֹם הָנִיחַ ה׳ לְךָ.</b> לְיִשְׂרָאֵל הַכָּתוּב מְדַבֵּר:
<b>מֵעָצְבְּךָ וּמֵרָגְזֶךָ</b> שֶׁעִצְּבְךָ וְהִרְגִּיזְךָ מֶלֶךְ בָּבֶל, וּבִרְאוֹתְךָ מַפַּלְתּוֹ יָנִיחַ לְךָ, כִּי תֵצֵא חָפְשִׁי:
<h3>פסוק ד</h3>
<b>מַדְהֵבָה.</b> לְשׁוֹן מַרְבִּית גַּאֲוָה וּמַשָּׂא כָּבֵד; וְרַבּוֹתֵינוּ דָּרְשׁוּ (שבת קמט:-קנ.): הָאוֹמְרִים ״מְדוֹד וְהָבֵא״:
<h3>פסוק ה</h3>
<b>שָׁבַר יְהוָה מַטֵּה רְשָׁעִים.</b> שֶׁהָיָה מַכֶּה עַמִּים בְּעֶבְרָה:
<h3>פסוק ו</h3>
<b>מֻרְדָּף בְּלִי חָשָׂךְ.</b> מֻרְדָּף כָּל גּוֹי וְגוֹי עַל יָדוֹ <b>בְּלִי חָשָׁךְ</b> עַצְמוֹ מֵרְדּוֹף וּמִדְּלוֹק אַחַר כָּל אֻמָּה וְאֻמָּה:
<h3>פסוק ז</h3>
<b>פָּצְחוּ רִנָּה.</b> זֹאת הָרִנָּה פָּצְחוּ: <b>נָחָה שָׁקְטָה כָּל הָאָרֶץ</b>:
<h3>פסוק ח</h3>
<b>גַּם בְּרוֹשִׁים שָׂמְחוּ.</b> ״אַף שַׁלְטוֹנִין חֲדִיאוּ״ (תרגום יונתן) – שָׂמְחוּ עַל מַפַּלְתְּךָ:
<h3>פסוק ט</h3>
<b>לִקְרַאת בּוֹאֶךָ.</b> כְּשֶׁתֵּרֵד לְגֵיהִנֹּם, וּמַה הִיא הָ׳רָגְזָה׳? לְעוֹרֵר לִקְרָאתְךָ:
<b>רְפָאִים.</b> עֲנָקִים הַשּׁוֹכְבִים שָׁם:
<b>כָּל עַתּוּדֵי אָרֶץ.</b> כָּל מַלְכֵי הָעוֹבְדֵי כּוֹכָבִים וּמָזָלוֹת, הַשָּׂרִים וְהַשָּׂרוֹת, הַכָּתוּב מוֹשְׁלָם לְפָרִים וְלִפְרוֹת וְלַעֲתוּדִים, כְּמוֹ (תהלים כב:יג) ״כִּי סְבָבוּנִי פָרִים״, וּכְמוֹ (עמוס ד:א) ״פָּרוֹת הַבָּשָׁן אֲשֶׁר בְּשׁוֹמְרוֹן״, וְכָאן מוֹשְׁלָם לַעֲתוּדִים:
<b>הֵקִים.</b> הִשְׁלִיךְ:
<b>מִכִּסְאוֹתָם.</b> שֶׁבַּגֵּיהִנֹּם כָּל מַלְכֵי גוֹיִם:
<h3>פסוק י</h3>
<b>גַּם אַתָּה חֻלֵּיתָ כָמוֹנוּ.</b> תְּמֵהִים אָנוּ: אֵיךְ בָּאת עָלֶיךָ רָעָה, שֶׁגַּם אַתָּה נֶחֱלֵיתָ לִהְיוֹת <b>כָּמוֹנוּ</b> לָמוּת:
<h3>פסוק יא</h3>
<b>הֶמְיַת נְבָלֶיךָ.</b> נְבָלִים וְכִנּוֹרוֹת שֶׁהָיוּ מְזַמְּרִים לְפָנֶיךָ. וְיֵשׁ לִפְתּוֹר <b>הֶמְיַת נְבָלֶיךָ</b> – הֶמְיַת בְּנֵי נָבָל, עוֹשֵׂי נְבָלָה שֶׁבַּחֲיָלוֹתֶיךָ. וּמְדֻמֶּה אֲנִי שֶׁבַּמְּסוֹרָה הַגְּדוֹלָה חִבֵּר אֶת זֶה וְאֶת ״זִמְרַת נְבָלִים״ (עמוס ה:כג) בְּאָלֶף בֵּית שֶׁל שְׁתֵּי לְשׁוֹנוֹת:
<h3>פסוק יב</h3>
<b>הֵילֵל בֶּן שָׁחַר.</b> כּוֹכַב הַנֹּגַהּ הַמֵּאִיר אוֹר כְּכוֹכַב הַבֹּקֶר. זוֹ הַקִּינָה עַל שָׂרָהּ שֶׁל בָּבֶל נֶאֱמָרָה, שֶׁיִּפּוֹל <b>מִשָּׁמַיִם</b>:
<b>נִגְדַּעְתָּ לָאָרֶץ.</b> אַתָּה, נְבוּכַדְנֶצַּר, שֶׁהָיִיתָ <b>חוֹלֵשׁ עַל גּוֹיִם</b> מֵטִיל גּוֹרָל עֲלֵיהֶם, עַל הַמְּלָכִים, מִי מֵהֶם יְשָׁרֶתְךָ בְּיוֹם פְּלוֹנִי וּמִי בְּיוֹם פְּלוֹנִי. וְרַבּוֹתֵינוּ דְּרָשׁוּהוּ (שבת קמט:-קנ.) שֶׁהָיָה מֵטִיל גּוֹרָל עַל הַמְּלָכִים וְכוּ׳:
<h3>פסוק יג</h3>
<b>מִמַּעַל לְכוֹכְבֵי אֵל.</b> יִשְׂרָאֵל:
<b>בְּהַר מוֹעֵד.</b> הַר שֶׁהַכֹּל מִתְוַעֲדִים שָׁם, הוּא הַר צִיּוֹן:
<b>בְּיַרְכְּתֵי צָפוֹן.</b> בַּעֲזָרָה, מָקוֹם שֶׁנִּבְחַר בּוֹ יֶרֶךְ הַצְּפוֹנִי; כְּעִנְיָן שֶׁנֶּאֱמַר (ויקרא א:יא) ״עַל יֶרֶךְ הַמִּזְבֵּחַ צָפֹנָה״:
<h3>פסוק יד</h3>
<b>אֶעֱלֶה עַל בָּמֳתֵי עָב.</b> אֵינִי כְּדַאי לָדוּר עִם בְּנֵי אָדָם, אֶעֱשֶׂה לִי עָב קְטַנָּה בָּאֲוִיר וְאֵשֵׁב בָּהּ. וְיוֹנָתָן תִּרְגֵּם: ״אֶסַּק עִלּוֹי כָּל עַמָּא״:
<h3>פסוק טז</h3>
<b>יַשְׁגִּיחוּ.</b> יַבִּיטוּ דֶּרֶךְ חוֹרִין וַחֲרָכִּין, אבוט״ר בלע״ז:
<b>יִתְבּוֹנָנוּ.</b> פורופנשי״ר בלע״ז:
<h3>פסוק יז</h3>
<b>לֹא פָתַח בָּיְתָה.</b> לֹא פָּתַח לָהֶם בֵּית אֲסוּרֵיהֶם לְהוֹצִיאָם כָּל יְמֵי חַיֵּיהֶם, לְפוֹטְרָם לָלֶכֶת לְבֵיתָם. כָּל תֵּיבָה שֶׁצְּרִיכָה לָמֶ״ד בִּתְחִלָּתָהּ הִטִּיל לָהּ הֵ״א בְּסוֹפָהּ (יבמות יג ב):
<h3>פסוק יח</h3>
<b>אִישׁ בְּבֵיתוֹ.</b> בְּקִבְרוֹ, וְכֵן תִּרְגֵּם יוֹנָתָן: ״בְּבֵית עָלְמֵיהּ״:
<h3>פסוק יט</h3>
<b>כְּנֵצֶר נִתְעָב.</b> כְּיוֹנֵק אִילָן הַנִּתְעָב בְּעֵינֵי בְּעָלָיו, שֶׁחוֹפֵר וּמְשָׁרֵשׁ וּמוֹצִיאוֹ, כָּךְ הָשְׁלַכְתָּ מִקִּבְרְךָ. אָמְרוּ חֲכָמִים (ויקרא רבה יח:): כְּשֶׁנַּעֲשָׂה בְּהֵמָה וְחַיָּה שֶׁבַע שָׁנִים, הִמְלִיכוּ עַם הָאָרֶץ אֶת אֱוִיל מְרוֹדַךְ; וּכְשֶׁחָזַר לְמַלְכוּתוֹ, נְטָלוֹ וַחֲבָשׁוֹ בְּבֵית הָאֲסוּרִין עַד יוֹם מוֹתוֹ. וּכְשֶׁמֵּת, הוֹצִיאוּ אֱוִיל מְרוֹדַךְ מִבֵּית הַסֹּהַר לְהַמְלִיכוֹ, וְלֹא קִבֵּל עָלָיו; אָמַר: אִם יָשׁוּב לְמַלְכוּתוֹ יַהַרְגֵנִי. אָמְרוּ לוֹ: מֵת וְנִקְבַּר; וְלֹא הֶאֱמִין, עַד שֶׁהוֹצִיאוּהוּ מִקִּבְרוֹ:
<b>לְבוּשׁ הֲרֻגִים מְטֹעֲנֵי חָרֶב.</b> בִּלְבוּשׁ מְלֻכְלָךְ כְּמוֹ <b>לְבוּשׁ הֲרֻגִים.</b>
<b>מְטֹעֲנֵי חָרֶב.</b> מְדֻקְּרֵי רְמָחִים, ׳מְדֻקָּר׳ בִּלְשׁוֹן עֲרָבִי: מֻטְעָן:
<b>יוֹרְדֵי אֶל אַבְנֵי בוֹר.</b> אֶל עִמְקֵי בוֹר, מָקוֹם שֶׁהָאֲבָנִים צוֹלְלִים שָׁם, יָרַדְתָּ:
<b>כְּפֶגֶר מוּבָס.</b> תִּרְגֵּם יוֹנָתָן: ״מְדַשְׁדַּשׁ״, כְּמוֹ ״נָבוּס קָמֵינוּ״ (תהלים מד:ו), ״וְעַל הָרַי אֲבוּסֶנּוּ״ (ישעיהו כה:י), ״מִתְבּוֹסֶסֶת בְּדָמָיִךְ״ (יחזקאל טז:ו), הַנָּדוּשׁ כְּטִיט חוּצוֹת:
<h3>פסוק כ</h3>
<b>לֹא תֵחַד אִתָּם בִּקְבוּרָה.</b> לֹא תִשְׁוֶה לִשְׁאָר מְלָכִים לָנוּחַ בְּקִבְרְךָ:
<b>כִּי אַרְצְךָ שִׁחַתָּ</b> בְּרֹב עֲבוֹדָה, וְעַמְּךָ הָרַגְתָּ חִנָּם, כְּמוֹ שֶׁמְּפוֹרָשׁ בְּדָנִיֵּאל: ״וְאָמַר לְהוֹבָדָא לְכָל חַכִּימֵי בָבֶל״ (דניאל ב:יב), לְכָךְ שְׂנָאוּךָ וְנָהֲגוּ בְּךָ בִּזָּיוֹן לְהַשְׁלִיכְךָ מִקִּבְרְךָ:
<b>לֹא יִקָּרֵא לְעוֹלָם זֶרַע מְרֵעִים</b> וְאַף בָּנֶיךָ יִלְקוּ בַּעֲווֹנֶיךָ, וְלֹא יִתְקַיְּמוּ אַחֲרֶיךָ יָמִים רַבִּים, כִּי יִתְחַבְּרוּ עֲלֵיהֶם שׂוֹנְאֶיךָ וְיַשְׁחִיתוּם, וְיֹאמְרוּ זֶה לָזֶה:
<h3>פסוק כא</h3>
<b>הָכִינוּ לְבָנָיו מַטְבֵּחַ.</b> לְבַל יָקוּמוּ וְיִירְשׁוּ אָרֶץ, וְתִתְמַלֵּא הָאָרֶץ שׂוֹנְאִים וּמְצִיקִים. וְכֵן תִּרְגֵּם יוֹנָתָן: ״בַּעֲלֵי דְבָבִין״, כְּמוֹ ״וַיְהִי עָרֶךָ״ (שמואל א כח:טז). וְעוֹד יֵשׁ לִפְתּוֹר <b>וּמָלְאוּ פְנֵי תֵבֵל עָרִים</b> כְּלַפֵּי שֶׁאָמַרְנוּ לְמַעְלָה ״שָׂם תֵּבֵל כַּמִּדְבָּר וְעָרָיו הָרָס״ (ישעיהו יד:יז), חָזַר וְאָמַר: וְיִכְלֶה זַרְעוֹ וְיַחְזְרוּ יוֹשְׁבֵי הֶעָרִים לִמְקוֹמָן <b>וּמָלְאוּ פְנֵי תֵבֵל</b> עֲיָרוֹת:
<h3>פסוק כב</h3>
<b>וּשְׁאָר.</b> שְׁאֵרִית:
<b>נִין.</b> בֵּן מוֹשֵׁל בְּמַלְכוּת אָבִיו:
<b>וָנֶכֶד.</b> בֶּן הַבֵּן. <b>נִין</b> – זֶה בֵּלְשַׁצַּר, <b>וָנֶכֶד</b> – זוֹ וַשְׁתִּי (מגילה י ב):
<h3>פסוק כג</h3>
<b>קִפֹּד.</b> הריצו״ן בלע״ז:
<b>וְטֵאטֵאתִיהָ.</b> לְשׁוֹן ׳כִּבּוּד׳, אשקובי״ר בלע״ז, כְּמוֹ שֶׁאָמְרוּ רַבּוֹתֵינוּ (מגילה יח א): ״לֹא הֲוֵי יָדְעִי רַבָּנָן מַאי וְטֵאטֵאתִיהָ עַד דְּשַׁמְעוּהָ כּוּ׳״:
<h3>פסוק כד</h3>
<b>כַּאֲשֶׁר דִּמִּיתִי</b> בְּאַשּׁוּר כֵּן הָיְתָה, אַתָּה נְבוּכַדְנֶצַּר רָאִיתָ שֶׁנִּתְקַיְּמוּ דִּבְרֵי נְבִיאֵי יִשְׂרָאֵל בְּסַנְחֵרִיב:
<h3>פסוק כה</h3>
<b>לִשְׁבֹּר אַשּׁוּר בְּאַרְצִי.</b> וּבְזֹאת תֵּדַע, כִּי אֶת <b>אֲשֶׁר יָעַצְתִּי</b> אֵלֶיךָ גַּם <b>הִיא תָּקוּם</b>:
<b>לִשְׁבֹּר אַשּׁוּר וְגוֹ׳.</b> מוּסָב עַל <b>כַּאֲשֶׁר דִּמִּיתִי כֵּן הָיְתָה</b>:
<b>אֲבוּסֶנּוּ.</b> אֲשֶׁר אָמַרְתִּי לְרוֹמְסוֹ וּלְבוֹסְסוֹ:
<h3>פסוק כו</h3>
<b>עַל כָּל הַגּוֹיִם.</b> עַל אַשּׁוּר בִּשְׁעָתוֹ וְעַל בָּבֶל בִּשְׁעָתָהּ:
<h3>פסוק כח</h3>
<b>בִּשְׁנַת מוֹת הַמֶּלֶךְ אָחָז.</b> וּמָלַךְ חִזְקִיָּהוּ בְּנוֹ, הָיָה הַמַּשָּׂא הַזֶּה עַל פְּלִשְׁתִּים:
<h3>פסוק כט</h3>
<b>אַל תִּשְׂמְחִי פְלֶשֶׁת כֻּלֵּךְ.</b> שֶׁהֲרִימוֹת רֹאשׁ בִּימֵי אָחָז, שֶׁהָיָה רָשָׁע שֶׁגָּרַם לוֹ רִשְׁעוֹ שֶׁנִּמְסַר בְּיֶדְכֶם, כְּעִנְיָן שֶׁנֶּאֱמַר (דברי הימים ב כח:יח) ״וּפְלִשְׁתִּים פָּשְׁטוּ בְּעָרֵי הַשְּׁפֵלָה וְגוֹ׳״:
<b>כִּי נִשְׁבַּר שֵׁבֶט מַכֵּךְ.</b> כִּי נֶחְלְשָׁה וְנִשְׁפְּלָה מַלְכוּת בֵּית דָּוִד, שֶׁהָיוּ לְמוּדִים לְהַכּוֹת בָּכֶם, כְּמוֹ שֶׁמָּצִינוּ בְּדָוִד; וְכֵן עֻזִּיָּהוּ מֶלֶךְ יְהוּדָה שֶׁהִכָּה אֶתְכֶם, כְּעִנְיָן שֶׁנֶּאֱמַר (דברי הימים ב כו:ו): ״וַיֵּצֵא וַיִּלָּחֶם בַּפְּלִשְׁתִּים וַיִּפְרֹץ אֶת חוֹמַת גַּת״:
<b>כִּי מִשֹּׁרֶשׁ נָחָשׁ.</b> מִשּׁוֹרֶשׁ אוֹתוֹ נָחָשׁ יֵצֵא צֶפַע, שֶׁהוּא קָשֶׁה מִנָּחָשׁ. וּמִי הָיָה זֶה? חִזְקִיָּה, שֶׁנֶּאֱמַר בּוֹ (מלכים ב יח:ח): ״הוּא הִכָּה אֶת הַפְּלִשְׁתִּים וְאֶת עַזָּה וְאֶת גְּבוּלֶיהָ מִמִּגְדַּל נוֹצְרִים עַד עִיר מִבְצָר״:
<b>וּפִרְיוֹ שָׂרָף מְעוֹפֵף.</b> תִּרְגֵּם יוֹנָתָן: ״וִיהוֹן עוֹבְדוֹהִי בְּכוֹן כְּחִיוֵי״:
<h3>פסוק ל</h3>
<b>וְרָעוּ בְּכוֹרֵי דַלִּים. וְרָעוּ</b> בִּימֵי שָׂרֵי יִשְׂרָאֵל, שֶׁהֵן עַכְשָׁיו <b>דַּלִּים</b> מִפְּנֵיכֶם. <b>בְּכוֹרֵי</b> לְשׁוֹן ׳שָׂרִים׳, כְּמוֹ (תהלים פט:כח) ״גַּם אֲנִי בְּכוֹר אֶתְּנֵהוּ״:
<h3>פסוק לא</h3>
<b>כִּי מִצָּפוֹן עָשָׁן בָּא.</b> פֻּרְעָנוּת קָשָׁה כְּעָשָׁן תָּבֹא עֲלֵיהֶם <b>מִצָּפוֹן</b>. עַזָּה וּגְבוּלֶיהָ, שֶׁהִכָּה חִזְקִיָּה, הָיוּ בִּדְרוֹמָהּ שֶׁל אֶרֶץ יִשְׂרָאֵל בְּמִקְצוֹעַ דְּרוֹמִית מַעֲרָבִית, נִמְצֵאת אֶרֶץ יִשְׂרָאֵל לָהּ מִצָּפוֹן. וְכֵן מָצִינוּ בְּסִפְרֵי בְּהַאֲזִינוּ (ספרי דברים שכב): בִּקְשׁוּ לִבְרוֹחַ כְּלַפֵּי דָּרוֹם, הָיוּ מַסְגִּירִין אוֹתָן, שֶׁנֶּאֱמַר (עמוס א:ו) ״עַל שְׁלֹשָׁה פִּשְׁעֵי עַזָּה״; לָמַדְנוּ שֶׁעַזָּה בַּדָּרוֹם:
<b>וְאֵין בּוֹדֵד בְּמוֹעָדָיו.</b> תִּרְגֵּם יוֹנָתָן: ״וְלֵית דְּמְאַחֵר בְּזִמְנוֹהִי״, בַּגְּדוּדִים שֶׁיִּעֵד לָבֹא עֲלֵיכֶם, וְאֵין מְאַחֵר פְּעָמָיו לִהְיוֹת בּוֹדֵד וּבָא בָּדָד לְבַדּוֹ, אֶלָּא כֻּלָּם כְּאֶחָד יָבוֹאוּ בְּחָזְקָה:
<h3>פסוק לב</h3>
<b>וּמַה יַּעֲנֶה מַלְאֲכֵי גוֹי.</b> וּמַה יַגִּידוּ בִּימֵי חִזְקִיָּהוּ מַלְאֲכֵי יִשְׂרָאֵל הַהוֹלְכִים לְבַשֵּׂר בְּשׂוֹרוֹת? כֵּן יַגִּידוּ: <b>ה׳ יִסַּד בְּצִיּוֹן</b>, הֵקִים בָּהּ מֶלֶךְ הָגוּן וְחָזָק, וַה׳ עִמּוֹ:
<b>וּבָהּ יֶחֱסוּ עֲנִיֵּי עַמּוֹ.</b> אַף מֵעֲשֶׂרֶת הַשְּׁבָטִים בָּאִים שָׁם, כְּמוֹ שֶׁמְּפוֹרָשׁ (דברי הימים ב ל:א-ו) שֶׁשָּׁלַח חִזְקִיָּהוּ מַלְאָכִים בְּכָל גְּבוּל יִשְׂרָאֵל לָשׁוּב לְהַקָּדוֹשׁ בָּרוּךְ הוּא:
<h2>פרק טו</h2>
<h3>פסוק א</h3>
<b>מַשָּׂא מוֹאָב.</b> נִתְנַבֵּא יְשַׁעְיָה שֶׁיָּבוֹא סַנְחֵרִיב עַל מוֹאָב וְיַגְלֵם, כְּמוֹ שֶׁנֶּאֱמַר (ישעיהו טז:יד) ״בְּשָׁלֹשׁ שָׁנִים כִּשְׁנֵי שָׂכִיר וְנִקְלָה כְּבוֹד מוֹאָב״:
<b>כִּי בְּלֵיל שֻׁדַּד עָר מוֹאָב נִדְמָה.</b> נִדְמָה מוֹאָב כְּאִלּוּ יָשֵׁן דּוֹמֶה וְאֵין יָכוֹל לְהִלָּחֵם, וּבְלֵיל אַחֵר אֲשֶׁר שׁוּדַּד בּוֹ <b>קִיר מוֹאָב נִדְמָה</b>. תִּרְגֵּם יוֹנָתָן: ״וְאִינּוּן רְדִימִין״. עָר וְקִיר שְׁתֵּי מְדִינוֹת מוֹאָב הֵם:
<h3>פסוק ב</h3>
<b>עָלָה הַבַּיִת וְדִיבֹן.</b> עָלָה מוֹאָב הַבַּיִת, וְאַנְשֵׁי דִיבוֹן עַל הַבָּמוֹת:
<b>לְבֶכִי.</b> אֵלּוּ בּוֹכִים בַּבַּיִת, וְאֵלּוּ בּוֹכִים בְּרָאשֵׁי בָּמוֹתֵיהֶם:
<h3>פסוק ג</h3>
<b>יֹרֵד בַּבֶּכִי.</b> גּוֹנֵחַ וְנוֹהֵם בִּבְכִי, כְּמוֹ (שופטים יא:לז) ״וְיָרַדְתִּי עַל הֶהָרִים״, וְכֵן (איכה ג:יט) ״זְכָר עָנְיִי וּמְרוּדִי״:
<h3>פסוק ד</h3>
<b>עַל כֵּן חֲלֻצֵי מוֹאָב יָרִיעוּ.</b> עַל אֲשֶׁר מְזֻיָּנֵי מוֹאָב יָרִיעוּ לִקְרַאת הַמִּלְחָמָה, וְ<b>נַפְשׁוֹ</b> שֶׁל מוֹאָב <b>יָרְעָה לוֹ</b>, מִתְרוֹעֶעֶת כְּאָבֵל עַל עַצְמוֹ:
<h3>פסוק ה</h3>
<b>לִבִּי לְמוֹאָב יִזְעָק.</b> נְבִיאֵי יִשְׂרָאֵל אֵינָם כִּנְבִיאֵי אֻמּוֹת הָעוֹלָם, בִּלְעָם הָיָה מְבַקֵּשׁ לַעֲקוֹר אֶת יִשְׂרָאֵל עַל לֹא דָבָר, וּנְבִיאֵי יִשְׂרָאֵל מִתְאוֹנְנִים עַל פֻּרְעָנוּת הַבָּאָה עַל הָאֻמּוֹת (תנחומא בלק א):
<b>בְּרִיחֶהָ עַד צֹעַר.</b> עַל כָּל חָזְקָה שֶׁל מוֹאָב יִזְעַק לִבִּי עַד צוֹעַר, שֶׁהִיא <b>עֶגְלָה שְׁלִישִׁיָּה</b> עִקַּר חֹזֶק שֶׁלָּהֶם, כְּעֶגְלָה שֶׁהִיא שְׁלִישִׁית לַבֶּטֶן. לָשׁוֹן אַחֵר: שְׁלִישִׁיָּה גִּבַּרְתָּנִית. וְיוֹנָתָן תִּרְגֵּם בְּרִיחֶהָ כְּמוֹ בּוֹרְחֶיהָ: הַבּוֹרְחִים יִבְרְחוּ מֵהֶם לְהִמָּלֵט עַד צוֹעַר, כְּמוֹ שֶׁעָשָׂה לוֹט אֲבִיהֶם שֶׁבָּרַח לְצוֹעַר:
<b>מַעֲלֵה הַלּוּחִית.</b> מְקוֹם מַעֲלוֹת הַר שֶׁשְּׁמוֹ מַעֲלֵה הַלּוּחִית, וְכֵן ״מוֹרַד חוֹרֹנַיִם״ (ירמיהו מח:ה), יִבְכּוּ הַבּוֹרְחִים דֶּרֶךְ שָׁם. וְכָל הַמְּקוֹמוֹת הָאֵלֶּה מִמּוֹאָב הֵם:
<b>יְעֹעֵרוּ.</b> יִצְעָקוּ, וְלָשׁוֹן אֲרָמִי הוּא, שֶׁתִּרְגֵּם יוֹנָתָן ״לֹא יִדְרֹךְ הַדּוֹרֵךְ הֵידָד״ (ישעיהו טז:י): ״לָא יְעוֹעֲרוּן בְּקָלְהוֹן״:
<h3>פסוק ו</h3>
<b>מֵי נִמְרִים.</b> נָהָר שֶׁל אוֹתוֹ מָקוֹם:
<b>מְשַׁמּוֹת יִהְיוּ.</b> מִדַּם חָלָל הַמִּתְעָרֵב וְנוֹפֵל בָּהֶם:
<b>כִּי יָבֵשׁ חָצִיר וגו׳.</b> כְּלוֹמַר, גִּבּוֹרֵיהֶם וּמַלְכֵיהֶם וְשַׁלִּיטֵיהֶם. וּלְפִי שֶׁשִּׁבְחָהּ שֶׁל אֶרֶץ מוֹאָב הוּא מִרְעֶה הַטּוֹב שֶׁבָּהּ, כְּמוֹ שֶׁשָּׁנִינוּ (מנחות פז א): אֵילִים מִמּוֹאָב, לְפִיכָךְ מָשַׁל אֶת פֻּרְעָנוּת בְּחֻרְבַּן מִרְעֶה שֶׁלָּהּ:
<h3>פסוק ז</h3>
<b>עַל כֵּן יִתְרָה עָשָׂה.</b> עַל אֲשֶׁר יִתְרָה עָשָׂה, תָּבֹא עָלָיו הַפֻּרְעָנוּת הַזֶּה; שֶׁהָיוּ כְּפוּיֵי טוֹבָה, שֶׁהֲרֵי בְּכַמָּה מְקוֹמוֹת עָמַד אַבְרָהָם לְלוֹט: בְּצֵאתוֹ מֵחָרָן, וּבְלֶכְתּוֹ לְמִצְרַיִם, וּבִזְכוּתוֹ שֻׁלַּח מִתּוֹךְ הַהֲפֵכָה, וְנִלְחַם עָלָיו עִם אַמְרָפֶל וַחֲבֵרָיו. וְהָיָה לָהֶם לִגְמוֹל טוֹבָה לְזַרְעוֹ, וְהֵם הָיוּ מוֹנִים אוֹתָם; כְּשֶׁהִגְלָה סַנְחֵרִיב לָראוּבֵנִי וְלַגָּדִי, וְהָיוּ יִשְׂרָאֵל בּוֹכִים וּמִתְאוֹנְנִים, וְהָיוּ אוֹמְרִים לָהֶם: עַל מָה אַתֶּם מִתְאוֹנְנִים, וַהֲלֹא לְבֵית אֲבִיכֶם אַתֶּם הוֹלְכִים? אַבְרָהָם אֲבִיכֶם לֹא מֵעֵבֶר הַנָּהָר בָּא? וְזֶהוּ שֶׁנֶּאֱמַר (צפניה ב:ח): ״שָׁמַעְתִּי חֶרְפַּת מוֹאָב וְגִדּוּפֵי בְּנֵי עַמּוֹן״. וְעוֹד: שֶׁסִּיְּעוּ אֶת סַנְחֵרִיב שָׁלֹשׁ שָׁנִים שֶׁצָּר עַל שׁוֹמְרוֹן, הוּא שֶׁנֶּאֱמַר (ישעיהו טז:יד): ״בְּשָׁלֹשׁ שָׁנִים כִּשְׁנֵי שָׂכִיר וְנִקְלָה כָּל כְּבוֹד מוֹאָב״:
<b>וּפְקֻדָּתָם.</b> תִּרְגֵּם יוֹנָתָן: ״וְתְחוּמֵיהוֹן דְּעַל יַמָּא מַעֲרָבָא יִתְנְסִיב״, וְהוּא לְשׁוֹן מִנּוּי, כְּמוֹ ״וּפְקֻדַּת אֶלְעָזָר בֶּן אַהֲרֹן הַכֹּהֵן״ (במדבר ד:טז), כְּלוֹמַר: אַרְצָם שֶׁפְּקֻדָּתָם עָלֶיהָ תִּלָּקַח מֵהֶם:
<b>עַל נַחַל הָעֲרָבִים יִשָּׂאוּם.</b> יִקְחוּ הָאוֹיְבִים אוֹתָם אֶת הַגְּבוּלִין. וְעוֹד יֵשׁ לְפָרֵשׁ <b>וּפְקֻדָּתָם</b> – עֲלֵיהֶם זוֹ תִּהְיֶה נַחַל הָעֲרָבִים יִשָּׂאוּם, הָאוֹיְבִים יַגְלוּ אוֹתָם אֶל אֶרֶץ בָּבֶל שֶׁהוּא נַחַל עֲרָבִים, שֶׁנֶּאֱמַר (תהלים קלז:ב) ״עַל עֲרָבִים בְּתוֹכָהּ תָּלִינוּ כִּנֹּרוֹתֵינוּ״:
<h3>פסוק ח</h3>
<b>אֶגְלַיִם וּבְאֵר אֵילִים.</b> מְקוֹמוֹת הֵם בִּגְבוּל מוֹאָב:
<b>יִלְלָתָהּ.</b> שֶׁל מוֹאָב:
<b>וּבְאֵר אֵילִים.</b> כְּמוֹ ׳וּלְבְאֵר אֵילִים׳:
<h3>פסוק ט</h3>
<b>מֵי דִימוֹן.</b> שֵׁם הַנָּהָר:
<b>מָלְאוּ דָם.</b> כְּשֵׁם הַנָּהָר:
<b>כִּי אָשִׁית עַל דִּימוֹן נוֹסָפוֹת.</b> דָּם שְׁמוֹ, וְדָם חֲלָלִים אוֹסִיף עָלָיו לְמַלְּאוֹתוֹ, וְהוּא לְשׁוֹן ״סְפוּ שָׁנָה עַל שָׁנָה״ (ישעיהו כט:א), ״סְפוֹת הָרָוָה״ (דברים כט:יח). וְיוֹנָתָן תִּרְגֵּם <b>נוֹסָפוֹת</b>: ״כְּנִישַׁת מַשִׁירְיָן״, מַחֲנוֹת הַנֶּאֱסָפוֹת יַחַד:
<b>לִפְלֵיטַת מוֹאָב אַרְיֵה.</b> פְּלֵיטָה שֶׁיַּשְׁאִיר סַנְחֵרִיב, יָבֹא נְבוּכַדְנֶצַּר בְּעִתּוֹ וְיַשְׁחִיתֶהָ, וְהוּא נִקְרָא אַרְיֵה, כְּעִנְיָן שֶׁנֶּאֱמַר (ירמיהו ד:ז) ״עָלָה אַרְיֵה מִסֻּבְּכוֹ״:
<b>וְלִשְׁאֵרִית.</b> יִשְׂרָאֵל:
<b>אֲדָמָה.</b> אַדְמַתְכֶם:
<h2>פרק טז</h2>
<h3>פסוק א</h3>
<b>שִׁלְחוּ כַר מֹשֵׁל אֶרֶץ.</b> אַל תִּתְגָּאוּ בְּגַאֲוַתְכֶם, הֲלֹא יְדַעְתֶּם שֶׁמּוֹשֵׁל אֶרֶץ שֶׁלָּכֶם מֵישַׁע מֶלֶךְ מוֹאָב (מלכים ב ג:ד) ״הָיָה נוֹקֵד וְהֵשִׁיב לְמֶלֶךְ יִשְׂרָאֵל מֵאָה אֶלֶף כָּרִים״, שִׁלְחוּ אוֹתוֹ כַּר הַמּוֹשֵׁל שֶׁלָּכֶם <b>מִסֶּלַע מִדְבָּרָה אֶל הַר בַּת צִיּוֹן</b>:
<h3>פסוק ב</h3>
<b>כְּעוֹף נוֹדֵד.</b> מִקִּנּוֹ:
<b>קֵן מְשֻׁלָּח.</b> כְּאֶפְרוֹחִים מְשֻׁלָּחִים מִקִּנָּם, שֶׁהוֹלְכִים מְטֻלְטָלִין, כֵּן <b>תִּהְיֶינָה בְּנוֹת מוֹאָב</b> לְמַעְבָּרוֹת אַרְנוֹן:
<h3>פסוק ג</h3>
<b>עֲשִׂי פְלִילָה.</b> הוּא לְשׁוֹן וִכּוּחַ מִשְׁפָּט, לִבְחוֹר לְךָ אֶת הַטּוֹב, כְּמוֹ (איוב לד:ד) ״מִשְׁפָּט נִבְחֲרָה לָּנוּ״:
<b>שִׁיתִי כַלַּיִל צִלֵּךְ.</b> שִׁיתִי לָךְ צֵל בַּצָהֳרַיִם שֶׁיַּחְשִׁיךְ צִלֵּךְ כַּלַּיְלָה, לְהִסָּתֵר בּוֹ מִפְּנֵי אוֹיְבֶיךָ:
<b>סַתְּרִי נִדָּחִים.</b> אִם יִבְרְחוּ עוֹד נִדְחֵי עַמִּי דֶּרֶךְ עֲלֵיכֶם בִּימֵי נְבוּכַדְנֶצַּר, אַל תַּסְגִּירֵם אֶלָּא תַּסְתִּירֵם:
<h3>פסוק ד</h3>
<b>יָגוּרוּ בָךְ נִדָּחַי.</b> בְּנֵי יִשְׂרָאֵל הַבּוֹרְחִים:
<b>הֱוִי סֵתֶר לָמוֹ.</b> כִּי גַם אַתְּ דְּעִי נֶפֶשׁ הַנּוֹדְדִים, מַה הִיא צָרָתָם:
<b>כִּי אָפֵס הַמֵּץ.</b> הַמֵּץ שֶׁלָּךְ, עָשְׁרֵךָ וּכְבוֹדֵךָ, שֶׁהָיָה לָךְ עַל יְדֵי צֹאנֵךָ וּבְקָרֵךָ, שֶׁאַתְּ מוֹצֶצֶת מֵהֶם חָלָב וְחֶמְאָה:
<b>כָּלָה שֹׁד.</b> לְשׁוֹן ׳שָׁדַיִם׳, הַמַּסְפִּיקִין חָלָב, כְּמוֹ ״וְשֹׁד מְלָכִים תִּינָקִי״ (ישעיהו ס:טז):
<b>תָּמּוּ רֹמֵס.</b> הַבְּהֵמוֹת שֶׁלְּךָ הָרוֹמְסוֹת בָּאָרֶץ:
<h3>פסוק ה</h3>
<b>וְהוּכַן בַּחֶסֶד כִּסֵּא.</b> כְּשֶׁיָּבֹא עָלֶיךָ הַשֶּׁבֶר הַזֶּה, אָז יִכּוֹן כִּסֵּא דָּוִד וְיִגְדַּל, שֶׁבְּאוֹתוֹ הַפֶּרֶק יִפּוֹל סַנְחֵרִיב עַל יְדֵי חִזְקִיָּהוּ, וְיִהְיֶה נָכוֹן כִּסְאוֹ בַּחֶסֶד שֶׁיַּעֲשֶׂה, כְּמוֹ שֶׁמָּצִינוּ שֶׁהָיָה גּוֹמֵל חֶסֶד, שֶׁנֶּאֱמַר בְּדִבְרֵי הַיָּמִים (דברי הימים ב ל:כד): ״כִּי חִזְקִיָּהוּ מֶלֶךְ יְהוּדָה הֵרִים לַקָּהָל אֶלֶף פָּרִים וְשִׁבְעַת אַלְפֵי צֹאן״:
<b>וְיָשַׁב עָלָיו וְגוֹ׳. שׁוֹפֵט וְדוֹרֵשׁ מִשְׁפָּט וּמְהִיר צֶדֶק</b>, תִּרְגֵּם יוֹנָתָן: ״וְעָבִיד קְשׁוֹט״:
<h3>פסוק ו</h3>
<b>גֵּא מְאֹד.</b> נִתְגָּאָה מְאֹד:
<b>גַּאֲוָתוֹ וּגְאוֹנוֹ.</b> שֶׁלֹּא כַּדִּין הוּא, כִּי עִקַּר גִּדּוּלֵי בָּנָיו עַל יְדֵי מַמְזֵרוּת וְנִאוּף הַבָּנוֹת מֵאֲבִיהֶן:
<b>עֶבְרָתוֹ.</b> עִבּוּרוֹ וְהֵרָיוֹן שֶׁלּוֹ. דָּבָר אַחֵר: <b>עֶבְרָתוֹ</b> – חֲמָתוֹ, שֶׁשָּׁמַר לְיִשְׂרָאֵל:
<b>לֹא כֵן.</b> גִּבּוֹרָיו עָשׂוּ, שֶׁהָיוּ כְּפוּיֵי טוֹבָה:
<h3>פסוק ז</h3>
<b>יְיֵלִיל מוֹאָב לְמוֹאָב.</b> עַל מוֹאָב:
<b>לַאֲשִׁישֵׁי קִיר חֲרֶשֶׂת.</b> אֶל חוֹמוֹת קִיר חֲרֶשֶׂת. <b>אֲשִׁישֵׁי.</b> כְּמוֹ ״נָפְלוּ אָשְׁיוֹתֶיהָ״ (ירמיהו נ:טו):
<b>תֶּהְגּוּ אַךְ נְכָאִים.</b> שְׁבָרִים:
<b>תֶּהְגּוּ.</b> תְּקוֹנְנוּ:
<h3>פסוק ח</h3>
<b>שַׁדְמוֹת.</b> שְׂדוֹת תְּבוּאָה:
<b>גֶּפֶן שִׂבְמָה</b> יֵשׁ לִלְמֹד שֶׁחֶשְׁבּוֹן הָיְתָה מְקוֹם שָׂדוֹת וְשִׂבְמָה מְקוֹם כְּרָמִים. וְאִם תֹּאמַר: כָּל אֵלֶּה עָרֵי עֵבֶר הַיַּרְדֵּן הֵם וְיִשְׂרָאֵל לְקָחוּם מִיַּד סִיחוֹן, וְאֵימָתַי חָזְרוּ לְיַד מוֹאָב? כְּשֶׁהִגְלָה סַנְחֵרִיב לָראוּבֵנִי וְלַגָּדִי, בָּאוּ הַמּוֹאָבִים הַסְּמוּכִים לָהֶם וְיָשְׁבוּ בָּהֶם:
<b>אֻמְלָל.</b> חָרֵב:
<b>שְׂרוּקֶּיהָ.</b> נְטִיעוֹת שׂוֹרֵק שֶׁלָּהּ:
<b>עַד יַעְזֵר נָגָעוּ.</b> שַׁדְמוֹת וְגֶפֶן וְשׂוֹרֵק הַנִּזְכָּרִים כָּאן אֵינָם אֶלָּא מָשָׁל, וְהֵם מַחֲנוֹת וְסִיעוֹת בִּימֵי הָעַמִּים הָאֵלֶּה, וְכֵן תִּרְגֵּם יוֹנָתָן:
<b>עַד יַעְזֵר נָגָעוּ.</b> הָלְכוּ בְּגוֹלָה:
<b>תָּעוּ מִדְבָּר.</b> לַמִּדְבָּר:
<b>שְׁלֻחוֹתֶיהָ.</b> זְמוֹרוֹתֶיהָ, וְהֵם מָשָׁל גָּלִיּוֹתֶיהָ:
<b>נִטְּשׁוּ.</b> נָפֹצוּ, כְּמוֹ ״וּנְטַשְׁתִּיךָ הַמִּדְבָּרָה״ (יחזקאל כט:ה), ״וְהִנָּם נְטוּשִׁים״ (שמואל א ל:טז), ״וַיִּנָּטְשׁוּ בְּעֵמֶק רְפָאִים״ (שמואל ב ה:כב):
<h3>פסוק ט</h3>
<b>אֶבְכֶּה בִּבְכִי יַעְזֵר.</b> תִּרְגֵּם יוֹנָתָן: ״כְּמָא דְאַיְיתִיתִי מַשְׁרְיָין עַל יַעְזֵר כֵּן אַיְיתִי קְטוֹלִין עַל שִׂבְמָה״, וּלְשׁוֹן הַמִּקְרָא הַנָּבִיא אוֹמֵר: כְּעֵין קִינוֹת יַעְזֵר יֵשׁ לִי לְקוֹנֵן עָלֶיךָ, אַתְּ הַגֶּפֶן שִׂבְמָה:
<b>אֲרַיָּוֶךְ דִּמְעָתִי.</b> אֶתְרַוֶּה עָלֶיךָ דִּמְעָה. יֵשׁ תֵּיבָה מְשַׁמֶּשֶׁת כִּשְׁתֵּי תֵיבוֹת, כְּמוֹ ״בָּנַי יְצָאוּנִי״ (ירמיהו י:כ), ״אֶרֶץ הַנֶּגֶב נְתַתָּנִי״ (יהושע טו:יט), ״דַּבְּרוֹ לְשָׁלוֹם״ (בראשית לז:ד):
<b>קֵיצֵךְ.</b> תְּאֵנִים שֶׁמְּיַבְּשִׁין בַּקַּיִץ:
<b>הֵידָד.</b> קוֹל שׁוֹדְדִים וּבוֹזְזִים:
<h3>פסוק י</h3>
<b>מִן הַכַּרְמֶל.</b> הוּא מְקוֹם יַעַר וּשְׂדוֹת תְּבוּאָה:
<b>לֹא יְרֹעָע.</b> לְשׁוֹן תְּרוּעַת שִׂמְחָה:
<b>הֵידָד הִשְׁבַּתִּי.</b> קוֹל הַמִּתְאַסְּפִים לְהַטִּיל הַקּוֹרָה לַעֲצוֹר הָעֲנָבִים:
<h3>פסוק יא</h3>
<b>יֶהֱמוּ.</b> בְּקִינָה:
<h3>פסוק יב</h3>
<b>כִּי נִלְאָה מוֹאָב.</b> לְהִלָּחֵם עַל בָּמוֹת הַמִּגְדָּלִים:
<b>וּבָא אֶל מִקְדָּשׁוֹ.</b> אֶל מָקוֹם אֲשֶׁר הֵם מִתְקַדְּשִׁים שָׁם וּמִזְדַּמְּנִים שָׁם לְהִתְפַּלֵּל:
<h3>פסוק יג</h3>
<b>זֶה הַדָּבָר.</b> סוֹף כְּלָיָתוֹ שֶׁל מוֹאָב בְּיַד נְבוּכַדְנֶצַּר:
<b>אֲשֶׁר דִּבֶּר ה׳ אֶל מוֹאָב מֵאָז.</b> מִיָּמִים רַבִּים לִפְנֵי בֹּא הָרָעָה עָלָיו נִבָּא לוֹ יְשַׁעְיָה אֶת זֹאת. דָּבָר אַחֵר: <b>מֵאָז</b> – מֵעֵת אֲשֶׁר שָׂכַר בָּלָק אֶת בִּלְעָם:
<h3>פסוק יד</h3>
<b>וְעַתָּה דִּבֶּר ה׳.</b> לְקָרֵב אֶת הַפֻּרְעָנוּת לָהֶם:
<b>בְּשָׁלֹשׁ שָׁנִים כִּשְׁנֵי שָׂכִיר.</b> בִּשְׁבִיל שָׁלֹשׁ שָׁנִים שֶׁסִּיְּעוּ אֶת סַנְחֵרִיב, כְּשֶׁצָּר עַל שׁוֹמְרוֹן, וַעֲזָרוּהוּ בְּלִי בֶּצַע כְּאִלּוּ הָיוּ לוֹ שְׂכִירִים, לְפִיכָךְ <b>וְנִקְלָה כְּבוֹד מוֹאָב</b> בֵּין כָּל שְׁאָר הֲמוֹנוֹ שֶׁל סַנְחֵרִיב שֶׁשִּׁטְּפָם בַּשְּׁבִי מִתּוֹךְ אוֹתוֹ הַחַיִל וַיֵּלֶךְ לוֹ. וְכֵן מְפֹרָשׁ בְּסֵדֶר עוֹלָם (סדר עולם רבה כג): שָׁטַף עַמּוֹנִים וּמוֹאָבִים שֶׁהָיוּ מְסַיְּעִין אוֹתָם כְּשֶׁצָּר עַל שׁוֹמְרוֹן שָׁלֹשׁ שָׁנִים, לְקַיֵּם מַה שֶׁנֶּאֱמַר <b>שָׁלֹשׁ שָׁנִים כִּשְׁנֵי שָׂכִיר וְגוֹ׳</b>. וְעוֹד יֵשׁ לְפָרֵשׁ <b>שָׁלֹשׁ שָׁנִים כִּשְׁנֵי שָׂכִיר</b>: שָׁלֹשׁ שָׁנִים נִגְזְרוּ עֲלֵיכֶם לְאֹרֶךְ זְמַן, אֲבָל מְצֻמְצָמִין יִהְיוּ וְלֹא תְאַחֵר עוֹד הַפֻּרְעָנוּת, כַּאֲשֶׁר יְדַקְדֵּק הַשָּׂכִיר בִּשְׁנֵי שְׂכִירוּתוֹ לְצַמְצֵם:
<b>וְנִקְלָה כְּבוֹד מוֹאָב.</b> בְּעֵינֵי כָּל הֲמוֹן סַנְחֵרִיב הָרָב:
<b>וּשְׁאָר.</b> פְּלֵיטָה הַנִּשְׁאֶרֶת לְמוֹאָב:
<b>מְעַט מִזְעָר</b> תִּהְיֶה:
<b>לוֹא כַבִּיר.</b> לְשׁוֹן רֹב:
<h2>פרק יז</h2>
<h3>פסוק א</h3>
<b>מוּסָר מֵעִיר.</b> לְשׁוֹן הֲסָרָה:
<b>מֵעִיר.</b> מִהְיוֹת עִיר:
<b>מְעִי.</b> לְשׁוֹן שִׁפְלוּת וְעֹמֶק, כְּמוֹ ״מְעוֹת יָמִים״ (ישעיהו מח:יט):
<h3>פסוק ב</h3>
<b>עֲזֻבוֹת עָרֵי עֲרֹעֵר.</b> יוֹנָתָן תִּרְגֵּם לְשׁוֹן חוּרְבָּן, כְּמוֹ ״עַרְעֵר תִּתְעַרְעַר״ (ירמיהו נא:נח), וּפֵרְשׁוֹ עַל עָרֵי אֲרָם. וּמִדְרַשׁ אַגָּדָה מַתְמִיהַּ: לְפִי שֶׁעֲרוֹעֵר מֵאֶרֶץ יִשְׂרָאֵל הָיְתָה, שֶׁנֶּאֱמַר ״וְאֶת עֲרֹעֵר״ (במדבר לב:לד), עוֹמֵד בְּדַמֶּשֶׂק וּמַכְרִיז בַּעֲרוֹעֵר? אֶלָּא שֶׁהָיוּ בְּדַמֶּשֶׂק שְׁוָקִים כְּמִנְיַן יְמוֹת הַחַמָּה, וְכָל אַחַת יֵשׁ בָּהּ עֲבוֹדָה זָרָה וְעוֹבְדִים לָהּ יוֹם אֶחָד בַּשָּׁנָה, וְיִשְׂרָאֵל עָשׂוּ אֶת כֻּלָּן קִבּוּץ אֶחָד וְהָיוּ עוֹבְדִין אֶת כֻּלָּם בְּכָל יוֹם, לְכָךְ הִזְכִּיר מַפֶּלֶת עֲרוֹעֵר אֵצֶל דַּמֶּשֶׂק. וַאֲנִי מְפָרְשׁוֹ לְפִי פְּשַׁט הַמִּקְרָא: עַל שֶׁנִּתְחַבְּרוּ רְצִין וּפֶקַח בֶּן רְמַלְיָהוּ יַחַד, וְהַנָּבִיא הָיָה מִתְנַבֵּא עַל מַפֶּלֶת דַּמֶּשֶׂק וְאָמַר <b>הִנֵּה דַמֶּשֶׂק מוּסָר מֵעִיר</b>, עָרֵי עֲרוֹעֵר שֶׁהָיוּ שֶׁל פֶּקַח כְּבָר הָיוּ עֲזוּבוֹת, שֶׁגָּלוּ הָראוּבֵנִי וְהַגָּדִי כְּבָר, וַהֲרֵי תָּמִיד לְעֶדְרֵי צֹאן הֵם נְתוּנוֹת וְרוֹבְצִים שָׁם צֹאן מוֹאָב <b>וְאֵין מַחֲרִיד</b>. עוֹד תְּהִי מַלְכוּת פֶּקַח הוֹלֶכֶת וְכָלָה, וְתִלָּכֵד גַּם שׁוֹמְרוֹן בִּימֵי הוֹשֵׁעַ, וְאָז <b>וְנִשְׁבַּת מִבְצָר מֵאֶפְרַיִם וּמַמְלָכָה מִדַּמֶּשֶׂק</b> שֶׁיֵּהָרֵג רְצִין:
<h3>פסוק ג</h3>
<b>כִּכְבוֹד</b> עֲשֶׂרֶת הַשְּׁבָטִים יִהְיוּ, גַּם אֵלּוּ גָּלוּ לַחְלַח וְחָבוֹר וְאֵלּוּ יִגְלוּ לְקִיר, שֶׁנֶּאֱמַר: ״וַיִּגְלֶה קִירָה וְאֶת רְצִין הֵמִית״ (מלכים ב טז:ט):
<h3>פסוק ד</h3>
<b>וּמִשְׁמַן בְּשָׂרוֹ יֵרָזֶה.</b> ״וְעוּתַר יְקָרֵיהּ יִגְלֵי״ (תרגום יונתן):
<h3>פסוק ה</h3>
<b>וְהָיָה כֶּאֱסֹף קָצִיר קָמָה.</b> כְּמוֹ שֶׁבְּעֵת קְצִירַת קָמָה אוֹסֵף הַקּוֹצֵר צְבַת הַקָּמָה בְּיָד אַחַת, וּזְרוֹעוֹ הַשֵּׁנִית שִׁבֳּלִים יִקְצוֹר בְּמַגָּל, כֵּן יַעֲקוֹר סַנְחֵרִיב וְיַגְלֶה הַכֹּל, וְאַף לֶקֶט הַנּוֹשֵׁר בִּשְׁעַת קְצִירָה יְלַקֵּט וְיִשָּׂאֶנּוּ, כְּלוֹמַר: אַף הַבּוֹרְחִים לֹא יִמָּלְטוּ מִיָּדוֹ וִילַקְּטוּם (כְּמוֹ שֶׁמְּלַקֵּט שִׁבֳּלִים סא"א):
<b>בְּעֵמֶק רְפָאִים.</b> הִיא הַגַּיְא אֲשֶׁר עַל פְּנֵי יְרוּשָׁלַיִם, בְּסֵפֶר יְהוֹשֻׁעַ (יהושע טו:ח, יח:טז) תִּמְצָא שֶׁעֵמֶק רְפָאִים סְמוּכָה לִירוּשָׁלַיִם:
<h3>פסוק ו</h3>
<b>וְנִשְׁאַר בּוֹ.</b> חִזְקִיָּהוּ וְסִיעָתוֹ שֶׁהֵם תּוֹךְ יְרוּשָׁלַיִם, אֲנָשִׁים מְעַט כְּ<b>עֹלְלוֹת</b> כֶּרֶם וּ<b>כְנֹקֵף זַיִת</b> הַמַּשְׁאִיר <b>שְׁנַיִם שְׁלֹשָׁה גַּרְגְּרִים</b>:
<b>כְּנֹקֶף זַיִת.</b> קוֹצֵץ זֵיתִים לְלוֹקְטָן מִן הָאִילָן, וְכֵן ״וְנִקַּף בְּסִבְכֵי הַיַּעַר״ (ישעיהו י:לד). וְרַבּוֹתֵינוּ דָּרְשׁוּ: <b>וְנִשְׁאַר בּוֹ</b> בַּהֲמוֹן סַנְחֵרִיב אֲנָשִׁים מְעַט <b>כְּנקֵף זַיִת</b>, כִּדְאִיתָא בְּאַגָּדַת חֵלֶק (סנהדרין צה ב):
<b>בְּרֹאשׁ אָמִיר.</b> בְּרֹאשׁ הֶעָנָף:
<b>בִּסְעִפֶיהָ.</b> בַּעֲנָפֶיהָ, וְכֵן ״וְכִלָּה סְעִיפֶיהָ״ (ישעיהו כז:י), וְכֵן ״מְסָעֵף פֹּארָה״ (ישעיהו י:לג):
<h3>פסוק ז</h3>
<b>יִשְׁעֶה.</b> יִפְנֶה אֶל עוֹשֵׂהוּ, כְּמוֹ ״וַיִּשַׁע אֶל הֶבֶל״ (בראשית ד:ד):
<b>הָאָדָם.</b> צַדִּיקִים שֶׁנִּשְׁאֲרוּ בָּם:
<h3>פסוק ח</h3>
<b>לֹא יִרְאֶה.</b> לֹא יֵחָשְׁבוּ בְּעֵינָיו:
<h3>פסוק ט</h3>
<b>עָרֵי מָעֻזּוֹ.</b> שֶׁל יִשְׂרָאֵל:
<b>כַּעֲזוּבַת הַחֹרֶשׁ וְהָאָמִיר.</b> עֲזוּבוֹת כְּיַעַר הַזֶּה, חֲרֵבוֹת מֵאֵין אָדָם:
<b>חֹרֶשׁ.</b> הוּא יַעַר, כְּדִמְתַרְגֵּם ״בַּיַּעַר״: ״בְּחוּרְשָׁא״ (דברים יט:ה):
<b>וְהָאָמִיר.</b> אַף הוּא יַעַר, מְקוֹם אִילָנוֹת; <b>כַּעֲזוּבַת</b> עָרֵי הָאֱמוֹרִי, שֶׁהִנִּיחוּם חֲרֵבוֹת בִּימֵי יְהוֹשֻׁעַ כַּחֹרֶשׁ וְהָאָמִיר, וּבָרְחוּ לָהֶם <b>מִפְּנֵי בְּנֵי יִשְׂרָאֵל</b>, וְהָיְתָה אֶרֶץ יִשְׂרָאֵל <b>שְׁמָמָה</b>:
<h3>פסוק י</h3>
<b>עַל כֵּן תִּטְּעִי וְגוֹ׳.</b> עַל כֵּן כַּאֲשֶׁר נְטַעְתִּיךְ מִתְּחִלָּה נָטַעְתִּי נֶטַע נַעֲמָנִים, שְׁנֵים עָשָׂר בְּנֵי יַעֲקֹב, וּבְהַעֲלוֹת נְטָעַיִךְ לִזְמוֹרוֹת נָתְנוּ זֶרַע שֶׁאֵינוֹ הָגוּן, כִּזְמוֹרוֹת זָרוֹת שֶׁאֵינָם מִמִּין גֶּפֶן אֶלָּא דּוֹמִים לַגֶּפֶן:
<b>תִּזְרָעֶנּוּ.</b> תִּתְּנִי זַרְעֵךְ בְּאוֹתוֹ נֶטַע. וְעוֹד יֵשׁ לוֹמַר: <b>וּזְמוֹרַת זָר תִּזְרָעֶנּוּ</b> – הִתְחַתַּנְתְּ בַּכּוּתִים וְנִתְעָרְבוּ בָּכֶם:
<h3>פסוק יא</h3>
<b>בְּיוֹם נִטְעֵךְ תְּשַׂגְשֵׂגִי.</b> לְשׁוֹן סִכְסוּךְ: נִשְׁתַּגְשְׁגוּ זְמוֹרוֹתַיִךְ בְּמִינֵי דְשָׁאִים וְעִרְבּוּבִים הַמְקַלְקְלִים עַנְפֵי הַגֶּפֶן, כְּלוֹמַר: בִּמְקוֹם שֶׁנְּטַעְתִּיךְ לִי לְכֶרֶם, שָׁם קִלְקַלְתְּ בְּמַעֲשַׂיִךְ. הוּא שֶׁאָמַר לָהֶם (יחזקאל כ:ה) ״בְּיוֹם בָּחֳרִי בְּיִשְׂרָאֵל וָאֶשָּׂא יָדִי לְזֶרַע בֵּית יַעֲקֹב וָאִוָּדַע לָהֶם בְּאֶרֶץ מִצְרָיִם״, וְנֶאֱמַר (יחזקאל כ:ח) ״וַיַּמְרוּ בִי וְלֹא אָבוּ לִשְׁמֹעַ וְגוֹ׳״. וְאַף כָּאן תְּשַׂגְשֵׂגִי – נִתְעָרַבְתְּ בְּתוֹעֲבוֹת הַמִּצְרִיִּים:
<b>וּבַבֹּקֶר זַרְעֵךְ תַּפְרִיחִי.</b> וּלְיוֹם הַמָּחֳרָת, כְּשֶׁהוֹצֵאתִיךְ מִשָּׁם וְהִכְנַסְתִּיךְ לָאָרֶץ, גַּם שָׁם זַרְעֵךְ הָרַע הִפְרַחְתְּ:
<b>נֵד קָצִיר בְּיוֹם נַחֲלָה.</b> גָּדִישׁ שֶׁל קָצִיר רַע, אֲשֶׁר הוֹכִיחַ בְּיוֹם נַחֲלָה, אוֹתוֹ קָצִיר הִגִּיעַ לְיוֹם צָרָה:
<b>נֵד.</b> הוּא לְשׁוֹן גֹּבַהּ, וְכֵן ״נִצְּבוּ כְמוֹ נֵד נוֹזְלִים״ (שמות טו:ח), וְכֵן ״כֹּנֵס כַּנֵּד״ (תהלים לג:ז), וְאֵין נֵד וְנֹאד שָׁוִים:
<b>וּכְאֵב אָנוּשׁ.</b> שֶׁנִּשְׁלַמְתְּ שְׂכָרֵךְ:
<b>אָנוּשׁ.</b> נֶעְכַּר בְּחֹלִי רַע, וְכֵן ״וַיֵּאָנַשׁ״ (שמואל ב יב:טו), וְכֵן ״כִּי אֲנוּשָׁה מַכּוֹתֶיהָ״ (מיכה א:ט). דָּבָר אַחֵר: <b>וּבַבֹּקֶר זַרְעֵךְ תַּפְרִיחִי</b> עַד שֶׁלֹּא בָּא הַשָּׁרָב הִפְרַחְתֶּם, וְדֶרֶךְ הַכֶּרֶם לִפְרוֹחַ בְּבֹא הַשָּׁרָב, וְהַמַּפְרִיחַ בַּבֹּקֶר אֵינוֹ הָגוּן; זֶה בְּמִדְרַשׁ רַבִּי תַּנְחוּמָא (תנחומא שלח יב):
<h3>פסוק יב</h3>
<b>הוֹי הֲמוֹן עַמִּים רַבִּים.</b> מִדָּה מְהַלֶּכֶת עַל פְּנֵי כָּל הַדּוֹרוֹת: שׁוֹט שֶׁיִּשְׂרָאֵל לוֹקִים בּוֹ סוֹפוֹ לִלְקוֹת (מכילתא בשלח עמלק ב); לְפִיכָךְ הַנְּבִיאִים הַנִּבָּאִים פֻּרְעָנוּת יִשְׂרָאֵל עַל יְדֵי הָאֻמּוֹת, סוֹמְכִין אַחֲרָיו פֻּרְעָנוּת הָאֻמָּה שֶׁלָּקָה יִשְׂרָאֵל עַל יָדָהּ:
<b>הֲמוֹן עַמִּים.</b> אֻכְלוּסֵי סַנְחֵרִיב:
<b>יִשָּׁאוּן.</b> לְשׁוֹן ׳תְּשׁוּאָה׳ וְ׳הוֹמֶה׳ (ישעיהו כב:ב):
<h3>פסוק יג</h3>
<b>וְגָעַר בּוֹ.</b> הַקָּדוֹשׁ בָּרוּךְ הוּא בְּאוֹתוֹ שָׁאוֹן:
<b>כְּמֹץ הָרִים.</b> מָשַׁל אֶת הָרְשָׁעִים בַּמְקֻלְקָל שֶׁבַּמִּינִים וּבַמְקֻלְקָל שֶׁבְּאוֹתוֹ הַמִּין. מוֹץ הָרִים יָבֵשׁ מִשֶּׁל עֲמָקִים:
<b>וּכְגַלְגַּל.</b> הוּא מַפְרִיחַ שֶׁל קוֹצִים שֶׁקּוֹרִין קרדונ״ש, הַדּוֹמִים לְאוֹתוֹ שֶׁגּוֹרְרִין בָּהֶן בִּגְדֵי צֶמֶר וְאֵינָן קָשִׁין, וּבְהַגִּיעַ סָמוּךְ לְסוֹף הַקַּיִץ הֵם מִתְנַפְּצִין מֵאֲלֵיהֶן וְהָרוּחַ מְפַזְּרָן, וְאוֹתוֹ הַנִּפּוּץ עָשׂוּי כְּמִין גַּלְגַּל עֲגוּלָה, כְּמִין הָעֵץ (ספרים אחרים: הָעַיִן) בָּאֶמְצַע וְחָמֵשׁ זְרוֹעוֹתָיו סָבִיב לָהּ:
<h3>פסוק יד</h3>
<b>וְהִנֵּה בַלָּהָה.</b> שֵׁדִים בָּאִים עַל הָאוֹיֵב וּמְבַהֲלִין אוֹתוֹ:
<b>בְּטֶרֶם בֹּקֶר אֵינֶנּוּ.</b> וְהָאוֹיֵב אֵין בָּעוֹלָם:
<b>זֶה חֵלֶק שׁוֹסֵינוּ.</b> חֵלֶק סַנְחֵרִיב וְחֵלֶק גּוֹג וּמָגוֹג, כְּשֶׁיָּבֹאוּ <b>לְבֹזְזֵינוּ</b>:
<h2>פרק יח</h2>
<h3>פסוק א</h3>
<b>הוֹי אֶרֶץ צִלְצַל כְּנָפָיִם.</b> תִּרְגֵּם יוֹנָתָן: ״דְּאָתָן לַהּ בִּסְפִינוֹן מֵאַרְעָא רְחִיקָא וְקַלְעֵיהוֹן פְּרִיסָן כְּנִשְׁרָא דְּטָאִיס בִּכְנָפוֹהִי״. אֲנִי אוֹמֵר: לְפִי שֶׁהֵן שְׁרוּיִין בַּמִּזְרָח וְהָאָרֶץ חַמָּה, הָעוֹפוֹת נֶאֱסָפִים שָׁם וְהִיא מְצֻלְצֶלֶת בְּכַנְפֵי עוֹפוֹת. וּנְבוּאָה זוֹ עַל אֻכְלוּסֵי גּוֹג וּמָגוֹג, כְּעִנְיָן שֶׁנֶּאֱמַר (יחזקאל לח:ה) ״פָּרַס כּוּשׁ וּפוּט אִתָּם״:
<h3>פסוק ב</h3>
<b>לְכוּ מַלְאָכִים קַלִּים.</b> לִרְאוֹת אִם אֱמֶת הוּא שֶׁחָזְרוּ יִשְׂרָאֵל לִמְקוֹמָם, אֲשֶׁר הוּא <b>גּוֹי מְמֻשָּׁךְ וּמְמֹרָט אֶל עַם</b> אֲשֶׁר הוּא הָיָה נוֹרָא בְּחֶזְקָתוֹ:
<b>מִן הוּא וָהָלְאָה.</b> מִן הַיּוֹם אֲשֶׁר נִבְחַר לְעָם וָהָלְאָה:
<b>גּוֹי קַו קָו.</b> שֶׁנִּפְרַע בּוֹ בַּעֲוֹנוֹ מִדָּה בְּמִדָּה וְנִתַּן לִמְבוּסָה. דָּבָר אַחֵר: <b>קַו קָו</b> – לְשׁוֹן קִיא ״סְחִי וּמָאוֹס״ (איכה ג:מה):
<b>נְהָרִים.</b> מוֹשְׁלֵי כּוּשׁ וְנוֹף:
<h3>פסוק ג</h3>
<b>כָּל יֹשְׁבֵי תֵבֵל וְגוֹ׳.</b> אֵינְכֶם צְרִיכִים לִשְׁלוֹחַ צִירִים עַל כָּךְ, כִּי <b>כִּנְשֹׂא נֵס הָרִים תִּרְאוּ</b> בְּהִקָּבֵץ הַגָּלֻיּוֹת, <b>וְכִתְקוֹעַ שׁוֹפָר תִּשְׁמָעוּ</b>:
<h3>פסוק ד</h3>
<b>אֶשְׁקֳטָה.</b> מִתַּשְׁלוּם שְׂכָרוֹ שֶׁל גּוֹג, אֶפָּנֶה מִכָּל עֲסָקַי <b>וְאַבִּיטָה בִמְכוֹנִי</b> לְהֵיטִיב לוֹ:
<b>כְּחֹם צַח עֲלֵי אוֹר.</b> יָאִיר וְיַבְהִיק לוֹ כְּחֹם הַשֶּׁמֶשׁ צַח עַל יָרָק, כְּמוֹ ״לְלַקֵּט אֹרֹת״ (מלכים ב ד:לט):
<b>כְּעָב טַל.</b> שֶׁהַקּוֹצְרִים מִתְאַוִּים לוֹ לְהָשִׁיב נֶפֶשׁ בְּחֹם קָצִיר:
<h3>פסוק ה</h3>
<b>כִּי לִפְנֵי.</b> בִּשּׁוּל קְצִירוֹ שֶׁל עֲמָלֵק וְשֶׁל גּוֹג, טֶרֶם תִּמָּלֵא תַּאֲוָתוֹ וּסְבָרוֹ שֶׁהוּא זוֹמֵם לְכַלּוֹת אֶת אֶחָיו:
<b>כְּתָם פֶּרַח.</b> שֶׁלּוֹ, וְיִקְרַב לְהִתְבַּשֵּׁל תְּבוּאָה בִּמְלִילוֹתֶיהָ, וְלִהְיוֹת פַּגֵּי נִצָּה שֶׁל גַּפְנָהּ בֹּסֶר וְגוֹמֵל, נִגְמָל לִהְיוֹת גַּסִּים כְּפוֹל הַלָּבָן (ברכות לו ב), הוּא בֹּסֶר הוּא גֵּרוּעַ:
<b>וְכָרַת.</b> הַכּוֹרֵת אֶת זַלְזַלֵּי הַגֶּפֶן, הֵם הַזְּמוֹרוֹת וְהַשָּׂרִיגִים:
<b>בַּמַּזְמֵרוֹת.</b> שרפ״ש בלע״ז:
<b>וְאֶת הַנְּטִישׁוֹת.</b> הֵם עִקְּרֵי הַגְּפָנִים שֶׁקּוֹרִין ציפ״ש בלע״ז:
<b>הֵתַז.</b> כָּרַת וְקִצֵּץ, כְּלוֹמַר: יַהֲרֹג הַשָּׂרִים וְהַשַּׁלִּיטִים שֶׁל גּוֹג וַחֲיָלוֹתָיו וְעוֹזְרָיו:
<h3>פסוק ו</h3>
<b>יֵעָזְבוּ יַחְדָּו.</b> פִּגְרֵיהֶם:
<b>לְעֵיט הָרִים.</b> לְעוֹף הָרִים:
<b>וְקָץ עָלָיו.</b> כָּל יְמוֹת הַקַּיִץ:
<b>תֶּחֱרָף.</b> כָּל יְמוֹת הַחֹרֶף. מִכָּאן אָמְרוּ: מִשְׁפַּט גּוֹג לֶעָתִיד לָבוֹא שְׁנֵים עָשָׂר חֹדֶשׁ (סדר עולם רבה ג):
<h2>פרק יט</h2>
<h3>פסוק א</h3>
<b>רֹכֵב עַל עָב קַל.</b> מְהֵרָה לִשְׁלֹחַ קַל מְהֵרָה גְּזֵרַת דְּבָרוֹ לִפָּרַע מִמִּצְרַיִם:
<b>וְנָעוּ אֱלִילֵי מִצְרַיִם מִפָּנָיו.</b> לֹא יִהְיֶה לָהֶם כֹּחַ לְהַצִּיל אֶת עַמָּם מִיַּד שְׁלוּחָיו שֶׁל אַשּׁוּר. וְזֶה שֶׁאָמַר הַנָּבִיא פֻּרְעָנוּת מִצְרַיִם בַּלָּשׁוֹן הַזֶּה, מַה שֶׁלֹּא אָמַר בַּלָּשׁוֹן הַזֶּה לִשְׁאָר אֻמּוֹת, מִפְּנֵי שֶׁהֵם לְמוּדִים לִלְקוֹת בַּמִּדָּה הַזֹּאת: ״וְעָבַרְתִּי בְאֶרֶץ מִצְרַיִם״ (שמות יב:יב), ״וּבְכָל אֱלֹהֵי מִצְרַיִם״ (שם), וְדֶרֶךְ אֶרֶץ מְיָרְאִין אֶת הָאָדָם בְּמַכָּה שֶׁכְּבָר לָקָה בָּהּ:
<h3>פסוק ב</h3>
<b>וְסִכְסַכְתִּי מִצְרַיִם בְּמִצְרַיִם.</b> סוֹפוֹ מְפָרֵשׁ אֶת תְּחִלָּתוֹ: <b>וְנִלְחֲמוּ אִישׁ בְּאָחִיו</b>:
<h3>פסוק ג</h3>
<b>וְנָבְקָה רוּחַ.</b> תִּתְרוֹקֵן חָכְמָתוֹ, כְּמוֹ ״בּוֹקֵק הָאָרֶץ״ (ישעיהו כד:א):
<b>הָאִטִּים.</b> אֶחָד מִן הַשֵּׁמוֹת שֶׁל עֲבוֹדָה זָרָה:
<h3>פסוק ד</h3>
<b>וְסִכַּרְתִּי.</b> כְּמוֹ ׳וְסָגַרְתִּי׳; וְיֵשׁ עוֹד לְפָרֵשׁ לְשׁוֹן ״וַיִּסָּכְרוּ מַעְיְנוֹת תְּהוֹם״ (בראשית ח:), אֶסְתְּמֶנּוּ וְאֶחְבְּשֶׁנּוּ:
<b>בְּיַד אֲדֹנִים קָשֶׁה.</b> כָּל לְשׁוֹן אַדְנוּת קָרוּי בִּלְשׁוֹן רַבִּים, וַאֲפִלּוּ יָחִיד, כְּמוֹ ״אֲדֹנֵי יוֹסֵף״ (בראשית לט:), ״עַד בֹּא אֲדֹנָיו״ (בראשית לט:ז):
<b>וּמֶלֶךְ עַז.</b> מֶלֶךְ אַשּׁוּר:
<h3>פסוק ה</h3>
<b>וְנִשְּׁתוּ מַיִם מֵהַיָּם.</b> וְנֶחְרְבוּ מַיִם מִן הַיָּם:
<b>וְנִשְּׁתוּ.</b> לְשׁוֹן ״הַשְּׁאֵת וְהַשֶּׁבֶר״ (איכה ג:מז). לְפִי שֶׁכָּל שֶׁבַח אֶרֶץ מִצְרַיִם עַל יְדֵי נִילוּס הוּא, שֶׁאֵין גְּשָׁמִים יוֹרְדִים שָׁם, אֶלָּא נִילוּס עוֹלֶה וּמַשְׁקֶה אוֹתָהּ דֶּרֶךְ יְאוֹרִים הָעֲשׂוּיִים בִּידֵי אָדָם, לְפִיכָךְ הוּא מְדַמֶּה פֻּרְעָנוּת שֶׁלָּהּ לְיֹבֶשׁ יְאוֹרִים:
<b>וְנִשְּׁתוּ מַיִם מֵהַיָּם.</b> וְלֹא יַחֲזִיר הַיָּם אֶת נִילוּס לַאֲחוֹרָיו, וְיֵרֵד נִילוּס לְתוֹכוֹ וְלֹא יַעֲלֶה וְיַשְׁקֶה אֶת מִצְרַיִם:
<b>וְנָהָר.</b> זֶה נִילוּס:
<h3>פסוק ו</h3>
<b>וְהֶאֶזְנִיחוּ.</b> כְּשֶׁהַמַּיִם מִתְמַעֲטִין, הַטִּיט נִכָּר בָּהֶם, וְנַעֲשִׂין רֶפֶשׁ וְנִזְנָחִין:
<b>דָּלֲלוּ.</b> בְּמַחְבֶּרֶת ״אִם דַּל הוּא״ (ויקרא יד:כא):
<b>יְאֹרֵי מָצוֹר.</b> יְאוֹרִים עֲמֻקִּים בַּחֲרִיצֵי מְצוֹרֵי עֲיָרוֹת:
<b>קָנֶה וָסוּף</b>, שֶׁהָיוּ גְּדֵלִים שָׁם מֵרֹב מֵימֵיהֶם:
<b>קָמֵלוּ.</b> כְּשֶׁיָּבְשׁוּ הַיְאוֹרִים, עָמְדוּ הַקָּנִים מִלִּגְדּוֹל עוֹד, וְהֵם מִתְיַבְּשִׁים וְנוֹפְלִים. תִּרְגֵּם יוֹנָתָן קָמֵלוּ: ״לָא יִסְקוּן״, וּבְמָקוֹם אַחֵר תִּרְגֵּם ״הֶחְפִּיר לְבָנוֹן קָמַל״ (ישעיהו לג:ט): ״נְתַר״. וְאוֹמֵר אֲנִי, שֶׁהוּא לְשׁוֹן ׳קְצִיצָה׳, שֶׁנִּקְצָצִים מֵאֲלֵיהֶן מֵחֲמַת יוֹבְשָׁן וְנוֹפְלִין:
<h3>פסוק ז</h3>
<b>עָרוֹת עַל יְאוֹר עַל פִּי יְאוֹר, וְכָל מִזְרַע יְאוֹר וגו׳. עָרוֹת</b> – לְשׁוֹן דָּבָר הַמְעוֹרֶה וְנִשְׁרָשׁ יָפֶה יָפֶה, וְדוֹמֶה לוֹ (תהלים לז:לה) ״רָשָׁע עָרִיץ וּמִתְעָרֶה כְּאֶזְרָח רַעֲנָן״, וְכֵן חִבְּרוֹ מְנַחֵם בְּמַחְבַּרְתּוֹ. זְרָעִים הַנִּשְׁרָשִׁים עַל נִילוּס, וַאֲפִלּוּ עַל פִּי שְׂפָתוֹ, וְכָל הַנִּזְרָעִים עָלָיו הַכֹּל <b>יָבֵשׁ וְנִדָּף</b>:
<h3>פסוק ח</h3>
<b>וְאָנוּ.</b> לְשׁוֹן אוֹנִי וָאֵבֶל:
<b>הַדַּיָּגִים.</b> הֵם מִצְרַיִם, שֶׁצָּדִין דָּגִים מִנִּילוּס, שֶׁהוּא מִתְפַּשֵּׁט וְעוֹלֶה בִּיאוֹרִים רַבִּים הָעֲשׂוּיִין עַל שְׂפָתוֹ עַל פְּנֵי אֶרֶץ מִצְרַיִם כֻּלָּהּ, מַה שֶּׁאֵין כֵּן בְּכָל הַנְּהָרוֹת:
<b>חַכָּה.</b> אמ״ו בלע״ז:
<h3>פסוק ט</h3>
<b>עֹבְדֵי פִשְׁתִּים.</b> זוֹרְעֵי פִּשְׁתִּים עַל הַנָּהָר:
<b>שְׂרִיקוֹת.</b> פִּשְׁתִּים שֶׁסּוֹרְקִין אוֹתָן, וְאוֹרְגִין מֵהֶם מְצוּדוֹת דָּגִים, שֶׁהֵן עֲשׂוּיוֹת חוֹרִין חוֹרִין:
<b>חוֹרָי.</b> כְּמוֹ ״בַּהֲמוֹת שָׂדָי״ (תהלים ח:ח), ״וְקָרַע לוֹ חַלּוֹנָי״ (ירמיהו כב:יד):
<h3>פסוק י</h3>
<b>וְהָיוּ שָׁתֹתֶיהָ מְדֻכָּאִים כָּל עֹשֵׂי שֶׂכֶר.</b> אישקלוש״א בלע״ז, כְּמוֹ (בראשית ח:ב) ״וַיִּסָּכְרוּ מַעַיְנוֹת תְּהוֹם״, שֶׁסּוֹכְרִים הַמַּיִם הַיּוֹצְאִין חוּץ לִשְׂפַת הַנָּהָר וּמִתְפַּשְּׁטִים, וְנַעֲשִׂים אֲגַם מַיִם הַנִּקְוִים וְעוֹמְדִין בִּמְקוֹמָן, וְרָבִים שָׁם דָּגִים. וְאָמַר הַנָּבִיא שֶׁיִּהְיוּ יְסוֹדוֹת חֲפִירוֹתֵיהֶן מְדֻכָּאִים, וְיִפְּלוּ אַגְמֵי הַשֶּׂכֶר שֶׁעָשׂוּ:
<b>אַגְמֵי נָפֶשׁ.</b> אַגְמֵי שֶׁבֶת לָשׁוֹן ״שָׁבַת וַיִּנָּפַשׁ״ (שמות לא:יז), שֶׁמֵּי הָאֲגַמִּים נוֹחִים וְעוֹמְדִים בְּמָקוֹם אֶחָד. וְיוֹנָתָן תִּרְגֵּם: ״דַּהֲווֹ עָבְדִין סוּכְרָא וְכָנְשִׁין מַיָּא, גְּבַר לְנַפְשֵׁיהּ״:
<h3>פסוק יא</h3>
<b>אֵיךְ תֹּאמְרוּ</b> מֵעַתָּה לְפַרְעֹה, כָּל אִישׁ מִכֶּם עַל עַצְמוֹ ״בֶּן חֲכָמִים אֲנִי״, וּמֵאַחַר שֶׁיִּכָּשֵׁל בַּעֲצַתְכֶם, אֵיךְ תִּתְהַלְּלוּ לְפָנָיו לֵאמֹר בְּנֵי חֲכָמִים אֲנַחְנוּ, אַתָּה בֶּן מַלְכֵי קֶדֶם:
<h3>פסוק יג</h3>
<b>נוֹאֲלוּ.</b> לְשׁוֹן אֱוִילִים:
<b>נִשְּׁאוּ.</b> כְּמוֹ ״הַנָּחָשׁ הִשִּׁיאַנִי״ (בראשית ג:יג):
<h3>פסוק יד</h3>
<b>מָסַךְ בְּקִרְבָּהּ.</b> מַשְׁקֶה מָזַג לָהֶם בְּתוֹכָהּ, שֶׁעִוָּה אֶת רוּחָם. לְשׁוֹן ״מָסְכָה יֵינָהּ״ (משלי ט:ב). עֵרוּב מַשְׁקֶה בְּחָבִית עַד שֶׁמַּעֲמִידוֹ בְּטַעְמוֹ קָרוּי מֶסֶךְ:
<b>עִוְעִים.</b> שֵׁם חֹלִי שֶׁל טֵרוּף הַדַּעַת:
<h3>פסוק טו</h3>
<b>אֲשֶׁר יַעֲשֶׂה רֹאשׁ וְזָנָב כִּפָּה וְאַגְמוֹן.</b> הֵם הַחַרְטוּמִים וְאִצְטַגְנִינִים הַחוֹזִים בַּכּוֹכָבִים, שֶׁיֵּשׁ בָּרָקִיעַ מַזָּלוֹת וְכוֹכָבִים הַמְכֻנִּים כֵּן וַעֲשׂוּיִין דֻּגְמַת רֹאשׁ וְזָנָב, וְהֵם נְתוּנִים בִּתְלִי (ספרים אחרים: בְּטָלֶה). וְיֵשׁ לְפָרֵשׁ כְּתַרְגּוּמוֹ: ״רֹאשׁ וְהֶגְמוֹן, שִׁלְטוֹן וְאַטְרוֹן״:
<h3>פסוק יז</h3>
<b>וְהָיְתָה אַדְמַת יְהוּדָה לְמִצְרַיִם לְחָגָּא.</b> כְּשֶׁיִּשְׁמְעוּ הַנּוֹתָרִים בְּמִצְרַיִם מִשְּׁבִי סַנְחֵרִיב אֶת מַפַּלְתּוֹ, שֶׁיִּפּוֹל בְּאֶרֶץ יְהוּדָה בְּלֹא שׁוּם מִלְחֲמוֹת זְרוֹעַ בָּשָׂר, יֵדְעוּ כִּי יֵשׁ שְׁכִינָה בְּיִשְׂרָאֵל וּמוֹשִׁיעָם חָזָק, וְיִירָאוּ וְיִפְחֲדוּ מִפְּנֵי אַדְמַת יְהוּדָה:
<b>חָגָּא.</b> לְשׁוֹן שֶׁבֶר, וְאֵימָה וָפַחַד, לְשׁוֹן ״יָחוֹגּוּ וְיָנוּעוּ כַּשִּׁכּוֹר״ (תהלים קז:כז), וְכֵן ״חַגְוֵי הַסֶּלַע״ (שיר השירים ב:יד):
<b>מִפְּנֵי עֲצַת ה׳ צְבָאוֹת אֲשֶׁר הוּא יוֹעֵץ עָלָיו.</b> לְהַפִּילוֹ בְּיַד סַנְחֵרִיב, וִיהוּדָה יִמָּלֵט מִיָּדוֹ:
<h3>פסוק יח</h3>
<b>בַּיּוֹם הַהוּא יִהְיוּ חָמֵשׁ עָרִים וְגוֹ׳.</b> שָׁנִינוּ בְּסֵדֶר עוֹלָם (סדר עולם רבה כג): אַחַר מַפַּלְתּוֹ שֶׁל סַנְחֵרִיב עָמַד חִזְקִיָּהוּ וּפָטַר אֶת הָאֻכְלוֹסִין שֶׁהֵבִיא עִמּוֹ מִמִּצְרַיִם וּמִכּוּשׁ בְּקוֹלָרִין לִפְנֵי יְרוּשָׁלַיִם, וְקִבְּלוּ עֲלֵיהֶם מַלְכוּת שָׁמַיִם, וְחָזְרוּ לִמְקוֹמָן, שֶׁנֶּאֱמַר: <b>בַּיּוֹם הַהוּא יִהְיוּ חָמֵשׁ עָרִים וְגוֹ׳</b>. וְהָלְכוּ וּבָנוּ מִזְבֵּחַ לַה׳ בְּאֶרֶץ מִצְרַיִם, וּמַקְרִיבִין עָלָיו קָרְבָּן לַשָּׁמַיִם, לְקַיֵּם מַה שֶּׁנֶּאֱמַר: <b>בַּיּוֹם הַהוּא יִהְיֶה מִזְבֵּחַ לַה׳ בְּאֶרֶץ מִצְרָיִם</b>. וְיֵשׁ מֵרַבּוֹתֵינוּ שֶׁדְּרָשׁוּהוּ בְּמַסֶּכֶת מְנָחוֹת (מנחות קט ב) עַל מִזְבַּח בֵּית חוֹנְיוֹ, בְּנוֹ שֶׁל שִׁמְעוֹן הַצַּדִּיק, שֶׁבָּרַח לוֹ לְמִצְרַיִם וְעָשָׂה שָׁם מִזְבֵּחַ:
<b>מְדַבְּרוֹת שְׂפַת כְּנַעַן.</b> כְּיִשְׂרָאֵל שֶׁבְּאֶרֶץ כְּנַעַן:
<b>עִיר הַהֶרֶס יֵאָמֵר לְאֶחָת.</b> תִּרְגֵּם יוֹנָתָן: ״קַרְתָּא דְבֵית שֶׁמֶשׁ דַּעֲתִידָא לְמֵיחֱרַב יִתְאַמַּר הִיא חֲדָא מִנְּהוֹן״. הַהֶרֶס תִּרְגְּמוֹ יוֹנָתָן לִשְׁנֵי פָנִים: לְשׁוֹן ״הָאֹמֵר לַחֶרֶס וְלֹא יִזְרָח״ (איוב ט:ז), וּלְשׁוֹן הֲרִיסָה וְחֻרְבָּן. וּמֵהֵיכָן לְמָדָהּ יוֹנָתָן? מִנְּבוּאָתוֹ שֶׁל יִרְמְיָה שֶׁנִּבָּא בְּתַחְפַּנְחֵס: ״וְשִׁבַּר אֶת מַצְּבוֹת בֵּית שֶׁמֶשׁ אֲשֶׁר בְּאֶרֶץ מִצְרָיִם״ (ירמיהו מג:יג). לָמַדְנוּ שֶׁבֵּית שֶׁמֶשׁ שֶׁבְּאֶרֶץ מִצְרַיִם וּמַצֵּבָה עֲתִידָה לֵחָרֵב, וּמַצֵּבוֹת הָאֲמוּרוֹת שָׁם הִיא מַצֵּבָה אֵצֶל גְּבוּלָהּ לַה׳ הָאֲמוּרָה כָּאן. וְיֵשׁ לוֹמַר שֶׁהָיְתָה בֵּית שֶׁמֶשׁ יוֹשֶׁבֶת בִּגְבוּל מִצְרַיִם עַל הַסְּפָר, לְכָךְ נֶאֱמַר אֵצְלָהּ גְּבוּלָהּ:
<h3>פסוק כ</h3>
<b>וְהָיָה.</b> הַמִּזְבֵּחַ לְאוֹת וּלְעֵד בֵּינָם וּבֵין הַמָּקוֹם:
<b>מוֹשִׁיעַ וָרָב.</b> מוֹשִׁיעַ וְשַׂר:
<h3>פסוק כא</h3>
<b>וְנוֹדַע ה׳.</b> יִהְיֶה כֹּחַ גְּבוּרָתוֹ נִכָּר לָהֶם:
<h3>פסוק כב</h3>
<b>וְנָגַף.</b> לְשׁוֹן מַכָּה הוּא:
<b>נָגֹף וְרָפוֹא.</b> וְאַחַר הַמַּכָּה יָבִיא לָהֶם רְפוּאָה:
<b>וְנֶעְתַּר לָהֶם.</b> יֵרָצֶה לָהֶם:
<h3>פסוק כג</h3>
<b>תִּהְיֶה מְסִלָּה.</b> תִּהְיֶה דֶּרֶךְ כְּבוּשָׁה שֶׁיֵּלְכוּ בָּהּ תָּמִיד <b>מִמִּצְרַיִם</b> לְאַשּׁוּר:
<b>וּבָא אַשּׁוּר בְּמִצְרַיִם.</b> תִּרְגֵּם יוֹנָתָן: ״וְיִגִיחוּן אֲתוּרָאֵי לְמִצְרָאֵי״:
<h3>פסוק כד</h3>
<b>יִהְיֶה יִשְׂרָאֵל שְׁלִישִׁיָּה לְמִצְרַיִם וּלְאַשּׁוּר.</b> לְשָׁלוֹם וְלִבְרָכָה, לְפִי שֶׁלֹּא הָיְתָה אֻמָּה חֲשׁוּבָה בָּעוֹלָם בְּאוֹתוֹ הַזְּמַן כְּמִצְרַיִם וּכְאַשּׁוּר, וְיִשְׂרָאֵל הָיוּ שְׁפָלִים בִּימֵי אָחָז וּבִימֵי הוֹשֵׁעַ בֶּן אֵלָה, וְאָמַר הַנָּבִיא: עַל יְדֵי הַנֵּס שֶׁיַּעֲשֶׂה לְחִזְקִיָּהוּ יִגְדַּל שֵׁם שֶׁל יִשְׂרָאֵל לְמַעְלָה וְיִהְיוּ חֲשׁוּבִים כְּאַחַת מֵאֵלּוּ הַמַּמְלָכוֹת לִבְרָכָה וְלִגְדֻלָּה:
<h3>פסוק כה</h3>
<b>אֲשֶׁר בֵּרֲכוֹ.</b> לְיִשְׂרָאֵל:
<b>בָּרוּךְ עַמִּי.</b> יִשְׂרָאֵל, אֲשֶׁר בָּחַרְתִּי לִי לְעָם בִּהְיוֹתָם בְּמִצְרָיִם:
<b>וּמַעֲשֵׂה יָדַי</b> הֶרְאֵיתִי לָהֶם בִּגְבוּרוֹת שֶׁהִפְלֵאתִי בְּאַשּׁוּר, וְעַל יְדֵי אוֹתָם נִסִּים יָשׁוּבוּ אֵלַי וְיִהְיוּ כְּאִלּוּ עַתָּה עֲשִׂיתִים מֵחָדָשׁ, וְהֵם יִהְיוּ <b>נַחֲלָתִי יִשְׂרָאֵל</b>, וְדֻגְמָא זוֹ תִּרְגֵּם יוֹנָתָן:
<h2>פרק כ</h2>
<h3>פסוק ב</h3>
<b>וּפִתַּחְתָּ הַשַּׂק מֵעַל מָתְנֶיךָ.</b> תִּרְגֵּם יוֹנָתָן: ״וְתֵיסַר סַקָּא בְּחַרְצָךְ״, וְהַדְּבָרִים מוֹכִיחִים, שֶׁהֲרֵי עַד עַכְשָׁיו לֹא צִוָּהוּ לַחֲגוֹר שַׂק שֶׁהוּא אוֹמֵר לוֹ לְהַתִּירָהּ. וְעוֹד: שֶׁהוּא אוֹמֵר <b>וְנַעַלְךָ תַּחֲלֹץ</b>, וְהוּא סִימָן לַאֲבֵלוּת. וּפֵירוּשׁ <b>וּפִתַּחְתָּ</b> כְּמוֹ ״מְפֻתָּחוֹת פִּתּוּחֵי חוֹתָם״ (שמות לט:ו), לַחֲגוֹר שַׂק בְּדֹחַק עַל בְּשָׂרוֹ, כְּדֵי שֶׁתֵּרָאֶה חֲקוּקָה בִּבְשָׂרוֹ:
<b>מֵעַל מָתְנֶיךָ.</b> לְמַעְלָה מִמָּתְנֶיךָ:
<b>עָרוֹם.</b> תִּרְגֵּם יוֹנָתָן: ״פְּחִיחַ״, בִּבְגָדִים קְרוּעִים וּבְלוּאִים, וְלֹא עָרֹם מַמָּשׁ:
<h3>פסוק ג</h3>
<b>שָׁלֹשׁ שָׁנִים.</b> יֵלֵךְ כֵּן לְאוֹת וּלְמוֹפֵת לְמִצְרַיִם וּלְכוּשׁ, שֶׁלְּסוֹף שָׁלֹשׁ שָׁנִים ״יִנְהַג מֶלֶךְ אַשּׁוּר אֶת שְׁבִי מִצְרַיִם וְגוֹ׳״ (ישעיה כ:ד). לָמַדְנוּ שֶׁכָּבַשׁ תַּרְתָּן אֶת אַשְׁדּוֹד שָׁלֹשׁ שָׁנִים לִפְנֵי מַפַּלְתּוֹ שֶׁל סַנְחֵרִיב, שֶׁהֲרֵי מַפַּלְתּוֹ הָיְתָה כְּשֶׁהֵבִיא אֶת שְׁבִי מִצְרַיִם וְתִרְהָקָה מֶלֶךְ כּוּשׁ לִפְנֵי יְרוּשָׁלַיִם בְּקוֹלָרִין, כְּשֶׁבָּא לָצוּר עַל חִזְקִיָּהוּ:
<h3>פסוק ד</h3>
<b>וַחֲשׂוּפַי שֵׁת.</b> כְּמוֹ ׳חֲשׂוּף שֵׁת׳, וְהַיּוֹ״ד יְתֵרָה כְּיוֹ״ד ״חַלּוֹנָי״ (ירמיהו כב:יד) וְ״חוֹרָי״ (ישעיהו יט:ט) וְ״שָׂדָי״ (תהלים ח:ח):
<b>שֵׁת.</b> בֵּית מוֹצָא הָרְעִי, וְכֵן (שמואל ב י:ד): ״וַיִּכְרֹת אֶת מַדְוֵיהֶם עַד שְׁתוֹתֵיהֶם״. וּגְמוּל זֶה הָיָה לָהֶם תַּחַת חָם אֲבִיהֶם, אֲשֶׁר רָאָה עֶרְוַת אָבִיו וְלֹא כִּסָּה אוֹתָהּ, מִדָּה כְּנֶגֶד מִדָּה:
<h3>פסוק ה</h3>
<b>וְחַתּוּ וָבֹשׁוּ.</b> כָּל הַמַּבִּיטִים וּמְצַפִּים עַל עֶזְרַת <b>כּוּשׁ</b>, וְהַמִּתְפָּאֲרִים בְּמִשְׁעַן <b>מִצְרַיִם</b>:
<b>תִּפְאַרְתָּם.</b> וונט״ש בלע״ז:
<h3>פסוק ו</h3>
<b>יוֹשֵׁב הָאִי הַזֶּה.</b> אֶרֶץ יִשְׂרָאֵל, שֶׁהָיוּ נִשְׁעָנִים עַל פַּרְעֹה <b>לְעֶזְרָה</b>:
<b>הָאִי.</b> לְשׁוֹן אִיֵּי הַיָּם:
<h2>פרק כא</h2>
<h3>פסוק א</h3>
<b>מַשָּׂא מִדְבַּר יָם.</b> הַנְּבוּאָה הַזֹּאת עַל בָּבֶל, כְּמוֹ שֶׁמְּפֹרָשׁ בָּהּ. וְאִם תֹּאמַר: הֲרֵי כְּבָר נִבָּא עָלֶיהָ (ישעיהו יג:ב) ״עַל הַר נִשְׁפֶּה שְׂאוּ נֵס״ וְכָל הַפָּרָשָׁה כֻּלָּהּ? פְּעָמִים שֶׁהַנְּבוּאָה בָּאָה בְּפִיו הַיּוֹם בְּסִגְנוֹן אֶחָד וּלְאַחַר זְמַן בְּסִגְנוֹן אַחֵר:
<b>מַשָּׂא מִדְבַּר יָם.</b> תִּרְגֵּם יוֹנָתָן: ״מְטוּל מַשְׁרְיָין דְּאַתְיָין מִמַּדְבְּרָא, כְּמֵי יַמָּא״:
<b>כְּסוּפוֹת בַּנֶּגֶב לַחֲלֹף.</b> כְּרוּחַ סוּפָה הַמִּתְהַפֵּךְ בְּאֶרֶץ יְבֵשָׁה, שֶׁהִיא מַעֲלָה אָבָק רַב:
<b>לַחֲלֹף.</b> כָּךְ יַחֲלִיפוּ לָבוֹא מַחֲנוֹת רַבּוֹת עַל בָּבֶל:
<b>מִמִּדְבָּר.</b> יָבוֹאוּ לָהּ:
<b>מֵאֶרֶץ נוֹרָאָה.</b> תִּרְגֵּם יוֹנָתָן: ״מֵאַרְעָא דְּאִתְעֲבִידָא בַּהּ חֲסִינִין״, וְיֵשׁ לְפָרֵשׁ שֶׁהוּא מְקוֹם נָחָשׁ וְעַקְרָב, כְּמוֹ שֶׁנֶּאֱמַר (דברים א:יט) ״הַמִּדְבָּר הַגָּדוֹל וְהַנּוֹרָא״:
<h3>פסוק ב</h3>
<b>חָזוּת קָשָׁה.</b> הַנָּבִיא אוֹמֵר: נְבוּאָה זוֹ קָשָׁה עַל בָּבֶל <b>הֻגַּד לִי</b>:
<b>הַבּוֹגֵד בּוֹגֵד</b> תִּרְגֵּם יוֹנָתָן: ״אֲנִיסַיָּא מִתְאַנְסִין וּבָזְזַיָּא מִתְבַּזְּזִין״. וְלָשׁוֹן הָעִבְרִית לְפִי הַתַּרְגּוּם כָּךְ פֵּרוּשׁוֹ: אֶת הַבּוֹגֵד בָּא אַחֵר וּבוֹגֵד אוֹתוֹ (ספרים אחרים: אוֹתְךָ), וְאֶת <b>הַשּׁוֹדֵד</b> בָּא אַחֵר <b>וְשׁוֹדֵד</b> אוֹתוֹ (ספרים אחרים: אוֹתְךָ). אֵלּוּ פָּרַס וּמָדַי שֶׁבּוֹזְזִין וְשׁוֹדְדִין אֶת בָּבֶל, שֶׁשָּׁדְדָה וּבָזְזָה עַד עַתָּה אֶת כָּל הַמְּדִינוֹת:
<b>עֲלִי עֵילָם.</b> וּבוֹאִי עָלֶיהָ:
<b>צוּרִי מָדַי.</b> עַל בָּבֶל בְּמָצוֹר. ״אֱלֹהִי צוּרִי״ (שמואל ב כב:ג) הַטַּעַם לְמַטָּה בָּרֵי״שׁ, וְזֶה טַעֲמוֹ לְמַעְלָה בַּצָּדִ״י, כְּמוֹ ׳שׁוּבִי׳:
<b>כָּל אַנְחָתָה הִשְׁבַּתִּי.</b> לֹא מַפִּיק הֵ״א, לְפִי שֶׁהוּא כְּמוֹ כָּל אֲנָחוֹת שֶׁבָּעוֹלָם, וְהוּא לְשׁוֹן אֲנָחָה מְרֻבָּה שֶׁל אֲנָשִׁים רַבִּים, שושפיר״ש בלע״ז. כָּל אֲנָחוֹת הִשְׁבַּתִּי, שֶׁהָיָה הָעוֹלָם נֶאֱנָח מִפְּנֵי עֻלָּהּ שֶׁל מַלְכוּת בָּבֶל, עַתָּה הִשְׁבַּתִּי אוֹתָהּ:
<h3>פסוק ג</h3>
<b>מָלְאוּ מָתְנַי חַלְחָלָה.</b> הַנָּבִיא הוּא רַחֲמָנִי וּמִתְאַנֵּחַ עַל פֻּרְעָנוּת הָאֻמּוֹת; זוֹ מִדְרַשׁ אַגָּדָה (תנחומא בלק א). וּלְפִי פְּשׁוּטוֹ, הַנָּבִיא אוֹמֵר הַקִּינָה וְהָאֲנִינוּת, כְּאִלּוּ זוֹ בָּבֶל מִתְאוֹנֶנֶת:
<b>צִירִים.</b> לְשׁוֹן חִיל וַחֲבָלִים. רַבּוֹתֵינוּ אָמְרוּ (בכורות מה א; ויקרא רבה יד ד): יֵשׁ דְּלָתוֹת וְצִירִים לָאִשָּׁה, כְּמוֹ שֶׁיֵּשׁ צִירִים לְדַלְתוֹת הַבַּיִת:
<b>נַעֲוֵיתִי.</b> חֹלִי הוּא הַקָּרוּי עֲוִית בִּלְשׁוֹן חֲכָמִים:
<h3>פסוק ד</h3>
<b>פַּלָּצוּת.</b> בֶּהָלָה:
<b>אֵת נֶשֶׁף חִשְׁקִי.</b> לַיְלָה שֶׁהָיִיתִי חוֹשֵׁק בָּהּ לְשִׂמְחָה וּלְמִשְׁתֶּה. בְּסֵפֶר יוֹסִיפוֹן מָצִינוּ שֶׁהָיָה שָׂמֵחַ עַל שֶׁנָּצְחוּ גְּדוּדָיו אֶת חֵיל פָּרַס. אוֹתוֹ לַיְלָה <b>שָׂם לִי לַחֲרָדָה</b>, שֶׁנֶּאֱמַר (דניאל ה:א) ״בֵּלְשַׁאצַּר מַלְכָּא עֲבַד לְחֶם רַב וְגוֹ׳״, ״אִשְׁתִּיו חַמְרָא וְגוֹ׳״, ״בֵּהּ בְּלֵילְיָא קְטִיל וְגוֹ׳״, ״וְדָרְיָוֶשׁ מָדָאָה קַבִּיל מַלְכוּתָא״ (דניאל ו:א):
<h3>פסוק ה</h3>
<b>צָפֹה הַצָּפִית.</b> זְקוֹף הַמְּנוֹרָה, בִּבְרֵאשִׁית רַבָּה (סג יד) צָוְוחִין לִמְנַרְתָּא צָפִיתָא:
<b>אָכוֹל שָׁתֹה.</b> וּמִתּוֹךְ הָאֲכִילָה וְהַשְּׁתִיָּה צָעֲקוּ: <b>קוּמוּ הַשָּׂרִים</b>:
<b>מָשְׁחוּ מָגֵן.</b> מָגִנֵּי עוֹר שָׁלוּק הֵן, וּמוֹשְׁחִין אוֹתָן בְּשֶׁמֶן כְּדֵי שֶׁיַּחֲלִיק אֶת הַזַּיִן. וְכָךְ נֶאֱמַר בְּשָׁאוּל (שמואל ב א:כא): ״כִּי שָׁם נִגְעַל מָגֵן גִּבּוֹרִים״, פָּלַט אֶת מְשִׁיחָתוֹ וְלֹא קִבְּלָה, וְנַעֲשָׂה מָגֵן שָׁאוּל כְּאִלּוּ לֹא נִמְשַׁח בְּשֶׁמֶן:
<h3>פסוק ו</h3>
<b>לֵךְ הַעֲמֵד הַמְצַפֶּה.</b> עָתִיד אֶחָד מִתַּלְמִידֶיךָ לִקְרֹא תִּגָּר עַל מִדּוֹתַי, עַל אֹרֶךְ שַׁלְוָתָהּ שֶׁל בָּבֶל, וְהוּא חֲבַקּוּק, שֶׁעָג עוּגָה וְעָמַד בְּתוֹכָהּ וְאָמַר (חבקוק ב:א) ״עַל מִשְׁמַרְתִּי אֶעֱמֹדָה וּמְצַפֶּה לִרְאוֹת מַה יְדַבֵּר בִּי״. אָמַר הַקָּדוֹשׁ בָּרוּךְ הוּא לִישַׁעְיָה: הַעֲמִידֵהוּ לְאוֹתוֹ מְצַפֶּה, וְהַבְטִיחֵהוּ מֵאִתִּי שֶׁיַּעֲמֹד עַל מִצְפֵּהוּ, וַ<b>אֲשֶׁר יִרְאֶה</b> בְּמַפַּלְתָּהּ שֶׁל בָּבֶל <b>יַגִּיד</b>:
<h3>פסוק ז</h3>
<b>וְרָאָה רֶכֶב.</b> וַאֲנִי אַרְאֶנּוּ שָׁם כְּמִין <b>רֶכֶב צֶמֶד פָּרָשִׁים</b>, אֶחָד רוֹכֵב <b>חֲמוֹר</b> וְאֶחָד רוֹכֵב <b>גָּמָל</b>, וְסִימָן הוּא לְפָרַס וּמָדַי:
<b>וְהִקְשִׁיב קֶשֶׁב</b> וְשָׁם יִשְׁמַע בִּנְבוּאָתוֹ כְּמִין רֹב הוֹמִיּוֹת תְּשׁוּאוֹת חֲיָלוֹת:
<h3>פסוק ח</h3>
<b>וַיִּקְרָא אַרְיֵה.</b> הוּא חֲבַקּוּק, ׳אַרְיֵה׳ בְּגִימַטְרִיָּא כְּמִנְיַן ׳חֲבַקּוּק׳; יְשַׁעְיָה נִתְנַבֵּא שֶׁעָתִיד חֲבַקּוּק לְהִתְפַּלֵּל עַל זֹאת וְלוֹמַר כֵּן:
<b>עַל מִצְפֶּה אֲדֹנָי.</b> ה׳ אֱלֹהַי, עַל מִצְפֶּה <b>אָנֹכִי עוֹמֵד תָּמִיד יוֹמָם</b> לְהוֹדִיעֵנִי עַל זֹאת:
<h3>פסוק ט</h3>
<b>וְהִנֵּה זֶה בָא.</b> כְּשֶׁיִּתְפַּלֵּל עַל כָּךְ, יִרְאֶה כְּמִין <b>רֶכֶב</b> אָדָם וְגוֹ׳:
<b>נָפְלָה נָפְלָה בָּבֶל.</b> תִּרְגֵּם יוֹנָתָן: ״נָפְלַת וְאַף עֲתִידָה לְמִיפַּל״, שְׁתֵּי נְפִילוֹת שָׁנָה אַחַר שָׁנָה: תְּחִלָּה עַל יְדֵי מָדַי וּפָרַס, וּבַשָּׁנָה הַשְּׁנִיָּה עַל יְדֵי שָׁמַיִם, וְהָיְתָה בָּבֶל צְבִי מַמְלָכוֹת כְּמַהְפֵּכַת סְדוֹם. וְכֵן מָצִינוּ בְּסֵדֶר עוֹלָם (סדר עולם רבה כח): וּבָא בַשָּׁנָה הַשְּׁמוּעָה זוֹ שֶׁל דָּרְיָוֶשׁ, וְאַחֲרָיו בַּשָּׁנָה הַשְּׁמוּעָה ״וְהָיְתָה בָּבֶל צְבִי מַמְלָכוֹת כְּמַהְפֵּכַת וְגוֹ׳״ (ישעיהו יג:יט):
<h3>פסוק י</h3>
<b>מְדֻשָׁתִי וּבֶן גָּרְנִי</b> תְּבוּאַת קֹדֶשׁ שֶׁלִּי, עֲרֵמַת חִטִּי, אֲשֶׁר נִצְטַוֵּיתִי מִפִּי רוּחַ הַקֹּדֶשׁ לְתַקֵּן אֶתְכֶם בְּדֶרֶךְ הַיְשָׁרָה, כְּאָדָם הַדָּשׁ וְזוֹרֶה תְּבוּאָתוֹ בַּגֹּרֶן:
<b>אֲשֶׁר שָׁמַעְתִּי.</b> מֵאִתּוֹ <b>הִגַּדְתִּי לָכֶם</b>:
<h3>פסוק יא</h3>
<b>דּוּמָה.</b> הוּא אֱדוֹם, וְכֵן הוּא אוֹמֵר ״מִי כְצוֹר כְּדוּמָה בְּתוֹךְ הַיָּם״ (יחזקאל כז:לב):
<b>אֵלַי קֹרֵא מִשֵּׂעִיר.</b> אָמַר הַקָּדוֹשׁ בָּרוּךְ הוּא: ״אֵלַי קוֹרֵא הַנָּבִיא, אוֹ הַמַּלְאָךְ, מֵעוֹל מַלְכוּת שֵׂעִיר״:
<b>שׁוֹמֵר מַה מִלַּיְלָה.</b> שׁוֹמֵר יִשְׂרָאֵל, מַה תְּהֵא מִן הַלַּיְלָה וְהַחֲשֵׁכָה הַזֹּאת?
<h3>פסוק יב</h3>
<b>אָמַר שֹׁמֵר.</b> הַקָּדוֹשׁ בָּרוּךְ הוּא:
<b>אָתָא בֹקֶר.</b> יֵשׁ לְפָנַי לְהַזְרִיחַ לַעֲשׂוֹת בֹּקֶר לָכֶם:
<b>וְגַם לָיְלָה.</b> מְתֻקָּן לְעֵשָׂו לְעֵת קֵץ:
<b>אִם תִּבְעָיוּן בְּעָיוּ.</b> אִם תְּבַקְשׁוּ בַּקָּשַׁתְכֶם לְמַהֵר הַקֵּץ:
<b>שׁוּבוּ אֵתָיוּ.</b> בִּתְשׁוּבָה:
<h3>פסוק יג</h3>
<b>מַשָּׂא בַּעְרָב.</b> עַל עַרְבִיִּים:
<b>בַּיַּעַר בַּעְרַב תָּלִינוּ.</b> רָאִיתִי מַה עֲשִׂיתֶם בְּהַגְלוֹת אַשּׁוּר אֶת עַמִּי, וְהָיוּ מְבַקְשִׁים לְשַׁבָּאִים שֶׁלָּהֶם לְהוֹלִיכָם דֶּרֶךְ עֲלֵיכֶם, לְפִי שֶׁאַתֶּם בְּנֵי דוֹדֵיהֶם, אוּלַי תְּרַחֲמוּ עֲלֵיהֶם, וְאַתֶּם הֱיִיתֶם יוֹצְאִים וְלָנִים בַּיַּעַר דֶּרֶךְ הַעֲבָרַת שַׁיָּרוֹת:
<b>אֹרְחוֹת דְּדָנִים.</b> בְּנֵי דוֹדְכֶן:
<h3>פסוק יד</h3>
<b>לִקְרַאת צָמֵא</b> דֶּרֶךְ לְהָבִיא מַיִם, וְאַתֶּם <b>יוֹשְׁבֵי אֶרֶץ תֵּימָא</b> לֹא עֲשִׂיתֶם כֵּן, אֶלָּא <b>בְּלַחְמוֹ קִדְּמוּ נֹדֵד</b>, הֵבִיאוּ לָהֶם מִינֵי מַאֲכָלִים מְלוּחִים וְנוֹדוֹת נְפוּחִים מְלֵאֵי רוּחַ, וְהָיָה אוֹכֵל וּמְבַקֵּשׁ לִשְׁתּוֹת, וְנוֹתֵן פִּי הַנּוֹד לְתוֹךְ פִּיו, וְהָרוּחַ נִכְנָס בְּמֵעָיו וְהוּא מֵת. דָּבָר אַחֵר: <b>לִקְרַאת צָמֵא הֵתָיוּ מָיִם</b> – לֹא כֵּן עָשִׂיתִי לַאֲבִיכֶם, כְּשֶׁהָיָה צָמֵא גִּלִּיתִי לוֹ בְּאֵר מַיִם (בראשית כא:יט):
<h3>פסוק טו</h3>
<b>כִּי מִפְּנֵי חֲרָבוֹת נָדָדוּ.</b> עַמִּי:
<b>חֶרֶב נְטוּשָׁה.</b> פְּשׁוּטָה עַל פְּנֵי הָאָרֶץ, כְּמוֹ (שמואל א ל:טז) ״וְהִנָּם נְטוּשִׁים עַל פְּנֵי כָל הָאָרֶץ״, (שמואל ב ה:יח) ״וַיִּנָּטְשׁוּ בְּעֵמֶק רְפָאִים״. דָּבָר אַחֵר: <b>נְטוּשָׁה</b> כְּמוֹ ׳לְטוּשָׁה׳, כָּל אוֹתִיּוֹת אֲשֶׁר מוֹצָאֵיהֶם קְרוֹבִים לִהְיוֹת מִמָּקוֹם אֶחָד מִתְחַלְּפוֹת זוֹ בָּזוֹ, נוּ״ן בְּלָמֶ״ד, כְּעִנְיָן שֶׁנֶּאֱמַר (נחמיה יג:ז) ״לַעֲשׂוֹת לוֹ נִשְׁכָּה״ כְּמוֹ לִשְׁכָּה:
<h3>פסוק טז</h3>
<b>כִּשְׁנֵי שָׂכִיר.</b> אֲדַקְדֵּק בָּהּ לְצַמְצֵם הַמּוֹעֵד, כְּשָׂכִיר הַנִּשְׂכָּר לְשָׁנִים, שֶׁמְּדַקְדֵּק בְּמוֹעֵד תַּשְׁלוּם שְׁנָתוֹ:
<h3>פסוק יז</h3>
<b>וּשְׁאָר.</b> שְׁאֵרִית:
<b>קֶשֶׁת גִּבּוֹרֵי בְנֵי קֵדָר.</b> בַּעֲלֵי רוֹבֵי קֶשֶׁת, שֶׁהֵם כַּאֲבִיהֶם שֶׁנֶּאֱמַר בּוֹ (בראשית כא:כ) ״וַיְהִי רֹבֶה קָשֶׁת״:
<h2>פרק כב</h2>
<h3>פסוק א</h3>
<b>גֵּיא חִזָּיוֹן.</b> הִיא יְרוּשָׁלַיִם, גֵּיא שֶׁנִּתְנַבְּאוּ עָלֶיהָ רֹב נְבוּאוֹת:
<b>כִּי עָלִית כֻּלָּךְ לַגַּגּוֹת.</b> כְּשֶׁבָּא עֲלֵיהֶם חַיִל, עוֹלִים עַל גַּגּוֹתֵיהֶם לִרְאוֹת הַחַיִל וּלְהִלָּחֵם. וְרַבּוֹתֵינוּ פֵּרְשׁוּ עַל כֹּהֲנִים, שֶׁעָלוּ עַל גַּגּוֹ שֶׁל הֵיכָל וּמַפְתְּחוֹת הָעֲזָרָה בְּיָדָם, כִּדְאִיתָא בְּמַסֶּכֶת תַּעֲנִית (תענית כט א). וּמִדְרַשׁ אַגָּדָה אוֹמֵר שֶׁהָיוּ גַּסֵּי הָרוּחַ, בְּאֵיכָה רַבָּתִי (פתיחתא כד):
<h3>פסוק ב</h3>
<b>תְּשֻׁאוֹת מְלֵאָה.</b> עִיר שֶׁהָיְתָה מְלֵאָה תְּשׁוּאוֹת, קוֹל רֹב אָדָם, <b>הוֹמִיָּה וְעַלִּיזָה</b>, עַכְשָׁיו מַה לָּךְ מִתְאַבֶּלֶת?
<b>חֲלָלַיִךְ לֹא חַלְלֵי חֶרֶב.</b> טוֹבִים הָיוּ אִלּוּ חַלְלֵי חֶרֶב הָיוּ, מֵעַכְשָׁיו שֶׁהֵם חַלְלֵי רָעָב (איכה ד:ט):
<h3>פסוק ג</h3>
<b>כָּל קְצִינַיִךְ נָדְדוּ יַחַד.</b> צִדְקִיָּהוּ וְשָׂרָיו שֶׁיָּצְאוּ לִבְרוֹחַ בַּלַּיְלָה (מלכים ב כה:ד):
<b>מִקֶּשֶׁת אֻסָּרוּ.</b> אֲשֶׁר מֵאֵימַת הַמּוֹרִים חִצִּים בַּקֶּשֶׁת, הָיוּ נֶאֱסָרִים לְהִסָּגֵר בְּתוֹךְ הָעִיר, וְכָל הַנִּמְצָאִים בּוֹ אֻסְּרוּ יַחַד בְּזִיקִים, וְרֻבָּן <b>מֵרָחוֹק בָּרָחוּ</b> קֹדֶם לָכֵן:
<h3>פסוק ד</h3>
<b>שְׁעוּ מִנִּי.</b> חִדְלוּ מִמֶּנִּי! כָּךְ הַקָּדוֹשׁ בָּרוּךְ הוּא אוֹמֵר לְמַלְאֲכֵי הַשָּׁרֵת (איכה רבה פתיחתא כד):
<h3>פסוק ה</h3>
<b>וּמְבוּסָה.</b> מִרְמָס, כְּמוֹ ״בּוֹסְסוּ אֶת חֶלְקָתִי״ (ירמיה יב:י), וּכְמוֹ ״כְּגִבּוֹרִים בּוֹסִים בְּטִיט חוּצוֹת״ (זכריה י:ה):
<b>מְקַרְקַר קִר.</b> יוֹם קִרְקוּר קִיר הַחוֹמָה:
<b>וְשׁוֹעַ אֶל הָהָר.</b> וְקוֹל שַׁוְעָה לָנוּס אֶל הֶהָרִים, לְהִמָּלֵט:
<h3>פסוק ו</h3>
<b>נָשָׂא אַשְׁפָּה.</b> אַשְׁפּוֹת חִצִּים, קויבר״ץ בלע״ז:
<b>וְקִיר עֵרָה מָגֵן.</b> תִּרְגֵּם יוֹנָתָן: ״וְעַל שׁוּר דְּבָקוּ תְּרִיסִין״, וְהוּא כְּמוֹ ״עָרוֹת עַל יְאוֹר״ (ישעיהו יט:ז), ״וּמִתְעָרֶה כְּאֶזְרָח רַעֲנָן״ (תהלים לז:לה). וְיֵשׁ לְפָרֵשׁ <b>וְקִיר עֵרָה מָגֵן</b>: ׳קִיר׳ שֵׁם הָעִיר, כְּמוֹ ״וַיַּגְלֶה קִירָה״ (מלכים ב טז:ט), בְּנֵי אוֹתָהּ מְדִינָה גִּלּוּ מָגִנֵּיהֶם עַל יְרוּשָׁלַיִם:
<h3>פסוק ז</h3>
<b>שֹׁת שָׁתוּ הַשָּׁעְרָה.</b> שָׂמוּ מָצוֹר עַל הַשְּׁעָרִים, וְדֻגְמָתוֹ יֵשׁ בִּמְלָכִים בְּמִלְחֶמֶת בֶּן הֲדַד ״שִׂימוּ עַל הָעִיר״ (מלכים א כ:יב):
<h3>פסוק ח</h3>
<b>וַיְגַל.</b> לְשׁוֹן גִּלּוּי:
<b>מָסַךְ יְהוּדָה.</b> הוּא בֵּית הַמִּקְדָּשׁ, שֶׁהָיָה מֵגִין וּמֵיסַךְ וּמְסַכֵּךְ עֲלֵיהֶם:
<b>וַתַּבֵּט בַּיּוֹם הַהוּא.</b> תַּחְבּוּלוֹת לְהִלָּחֵם בָּם:
<b>אֶל נֶשֶׁק בֵּית הַיָּעַר.</b> הֵם הַמָּגִנִּים, שְׁלֹשׁ מֵאוֹת וּמָאתַיִם צִנָּה שֶׁעָשָׂה שְׁלֹמֹה, ״וַיִּתְּנֵם הַמֶּלֶךְ בֵּית יַעַר הַלְּבָנוֹן״ (מלכים א י:טז):
<h3>פסוק ט</h3>
<b>בְּקִיעֵי עִיר דָּוִד.</b> בִּקְעֵי הַחוֹמָה <b>רְאִיתֶם כִּי רָבּוּ</b>:
<b>וַתְּקַבְּצוּ אֶת מֵי הַבְּרֵכָה.</b> יוֹנָתָן תִּרְגֵּם: ״וּכְנִישְׁתּוּן יָת עַמָּא לְמֵי בְּרִיכְתָא אַרְעִיתָא״, שֶׁהוּא אֵצֶל בְּקִיעֵי עִיר דָּוִד לְהִלָּחֵם שָׁם, לְפִי שֶׁרְאִיתֶם שֶׁיֵּשׁ שָׁם תָּרְפָּה לִירוּשָׁלַיִם וְנוֹחָה לִכָּבֵּשׁ מִשָּׁם:
<h3>פסוק י</h3>
<b>וְאֶת בָּתֵּי יְרוּשָׁלִַם סְפַרְתֶּם.</b> כַּמָּה בָּתִּים יֵשׁ לְכָל אֶחָד, שֶׁיִּתְּנוּ מֵהֶם לְפִי חֶשְׁבּוֹן, כְּדֵי לָקַחַת הָאֲבָנִים וְהָעֵצִים לְבַצֵּר אֶת הַחוֹמָה:
<b>לְבַצֵּר.</b> לְחַזֵּק, לְשׁוֹן ״עָרִים בְּצוּרוֹת״ (במדבר יג:כח):
<h3>פסוק יא</h3>
<b>וּמִקְוָה עֲשִׂיתֶם.</b> אֲגַם מַיִם לִהְיוֹת חֹזֶק לָעִיר:
<b>בֵּין הַחֹמֹתַיִם.</b> הַחוֹמוֹת כְּפוּלוֹת: חַיִל וְחוֹמָה, וּבֵין <b>מֵי הַבְּרֵכָה הַיְשָׁנָה</b>:
<b>וְלֹא הִבַּטְתֶּם אֶל עֹשֶׂיהָ.</b> וְאִם תֹּאמְרוּ: אַף חִזְקִיָּה עָשָׂה כֵּן, שֶׁנֶּאֱמַר (דברי הימים ב לב:ה) ״וַיִּתְחַזֵּק וַיִּבֶן אֶת כָּל הַחוֹמָה הַפְּרוּצָה וַיַּעַל עַל הַמִּגְדָּלִים וְלַחוּצָה הַחוֹמָה הָאַחֶרֶת וַיְחַזֵּק אֶת הַמִּלֹּא עִיר דָּוִד״? חִזְקִיָּהוּ ״בַּה׳ אֱלֹהֵי יִשְׂרָאֵל בָּטַח וְגוֹ׳״ (מלכים ב יח:ה), אֲבָל אַתֶּם, בִּימֵי יְהוֹיָקִים וְצִדְקִיָּה, לֹא הִבַּטְתֶּם אֶל עוֹשֶׂיהָ:
<b>וְיֹצְרָהּ מֵרָחוֹק.</b> מֵאָז שֶׁבָּרָא אֶת הָעוֹלָם, עָלְתָה יְרוּשָׁלַיִם וּבֵית הַמִּקְדָּשׁ בַּמַּחֲשָׁבָה:
<b>לֹא רְאִיתֶם.</b> לֹא חֲשַׁבְתֶּם:
<h3>פסוק יג</h3>
<b>וְהִנֵּה שָׂשׂוֹן וְשִׂמְחָה.</b> הַקָּדוֹשׁ בָּרוּךְ הוּא כִּבְיָכוֹל אָבֵל לְפָנָיו, וְאַתֶּם אוֹכְלִים וּשְׂמֵחִים:
<b>כִּי מָחָר נָמוּת.</b> בָּעוֹלָם הַבָּא, הַנְּבִיאִים אוֹמְרִים לָנוּ מֵאֵת הַקָּדוֹשׁ בָּרוּךְ הוּא שֶׁלֹּא יִהְיֶה לָנוּ חֵלֶק לָעוֹלָם הַבָּא, נַעֲשֶׂה לָנוּ הֲנָאָה בְּחַיֵּינוּ:
<h3>פסוק יד</h3>
<b>עַד תְּמֻתוּן.</b> תִּרְגֵּם יוֹנָתָן: ״מוֹתָא תִּנְיָינָא לְעוֹלָם הַבָּא״:
<h3>פסוק טו</h3>
<b>הַסֹּכֵן.</b> בַּעַל הֲנָאוֹת הָיָה, וְכֵן (מלכים א א:ב) ״וַתְּהִי לוֹ סֹכֶנֶת״. וּמִדְרַשׁ אַגָּדָה אוֹמֵר: מִן סִכְנִי הָיָה וּבָא לוֹ לִירוּשָׁלַיִם (ויקרא רבה ה ה):
<b>אֲשֶׁר עַל הַבָּיִת.</b> מְמֻנֶּה הָיָה עַל בֵּית הַמִּקְדָּשׁ, יֵשׁ אוֹמְרִים: כֹּהֵן גָּדוֹל, וְיֵשׁ אוֹמְרִים: אֲמַרְכָּל:
<h3>פסוק טז</h3>
<b>מַה לְּךָ פֹה</b> הַכָּתוּב מְגַנֵּהוּ, לְפִי שֶׁרָצָה לְהַסְגִּיר אֶת חִזְקִיָּהוּ לְמֶלֶךְ אַשּׁוּר, כְּדְאָמְרִינַן בְּסַנְהֶדְרִין (סנהדרין כו א), כָּתַב פִּיתְקָא וְשַׁדָּא בְּגִירָא: ״שֶׁבְנָא וְסִיעָתוֹ הִשְׁלִימוּ, חִזְקִיָּה וְסִיעָתוֹ לֹא הִשְׁלִימוּ״:
<b>וּמִי לְךָ פֹה.</b> מִי מִמִּשְׁפַּחְתְּךָ קָבוּר כָּאן?
<b>חֹצְבִי מָרוֹם קִבְרוֹ.</b> שֶׁחָצַב לוֹ קֶבֶר בְּקִבְרֵי בֵּית דָּוִד לִקָּבֵר בֵּין הַמְּלָכִים, לְכָךְ הוּא אוֹמֵר לוֹ: ״<b>מַה</b> יְרֻשָּׁה <b>לְךָ</b> בַּקְּבָרוֹת הַלָּלוּ?״
<b>חֹצְבִי</b> חֹקְקִי. יוּ״ד יְתֵירָה, כְּמוֹ ״שֹׁכְנִי סְנֶה״ (דברים לג:טז), ״מְקִימִי מֵעָפָר דָּל״ (תהלים קיג:ז):
<h3>פסוק יז</h3>
<b>טַלְטֵלָה גָּבֶר.</b> כְּהָדֵין תַּרְנְגוֹלָא דְּמִטַּלְטֵל מֵאֲתַר לַאֲתַר (ויקרא רבה שם), וְרַבּוֹתֵינוּ אָמְרוּ (סנהדרין כו א): טִלְטוּלָא דְּגַבְרָא קָשֶׁה מְדְאִיתְּתָא:
<b>וְעֹטְךָ עָטֹה.</b> כְּמוֹ ״וַיָּעַט בָּהֶם״ (שמואל א כה:יד), לְשׁוֹן ׳עַיִט׳ – יַפְרִיחֲךָ כְּעוֹף בַּגָּלוּת. וְרַבּוֹתֵינוּ אָמְרוּ (ויקרא רבה ה ה): צָרַעַת פָּרְחָה בּוֹ, כְּמָה דְאַתְּ אָמֵר ״עַל שָׂפָם יַעְטֶה״ (ויקרא יג:מה):
<h3>פסוק יח</h3>
<b>צָנוֹף יִצְנָפְךָ.</b> כְּמִצְנֶפֶת הַמַּקֶּפֶת אֶת הָרֹאשׁ, יַקִּיפוּךָ אוֹיְבִים וּמְצִיקִים:
<b>כַּדּוּר.</b> כְּשׁוּר מֻקָּף, וְרַבּוֹתֵינוּ פֵּרְשׁוּ (ויקרא רבה ה ה) לְשׁוֹן ׳כַּדּוּר׳, שֶׁקּוֹרִין פלוט״א בלע״ז, שֶׁזּוֹרְקִין אוֹתוֹ וּמְקַבְּלִין מִיָּד לְיָד:
<b>אֶל אֶרֶץ רַחֲבַת יָדָיִם.</b> ״בְּכָסִפְיָא״, שֵׁם הַמָּקוֹם (עזרא ח:יז):
<b>שָׁמָּה תָמוּת.</b> וְלֹא תִּקָּבֵר בְּקִבְרֵי בֵּית דָּוִד, וְ<b>שָׁמָּה</b> יִהְיוּ <b>מַרְכְּבוֹת כְּבוֹדֶךָ</b> נֶהְפָּכִים לְ<b>קָלוֹן בֵּית אֲדוֹנֶיךָ</b> שֶׁבִּקַּשְׁתָּ:
<h3>פסוק יט</h3>
<b>וּמִמַּעֲמָדְךָ.</b> וּמִשִּׁמּוּשְׁךָ בַּמִּקְדָּשׁ <b>יֶהֶרְסֶךָ</b>:
<h3>פסוק כ</h3>
<b>לְאֶלְיָקִים.</b> הוּא הָיָה עַל הַבַּיִת כְּשֶׁנָּפַל סַנְחֵרִיב (ישעיהו לו:ג), כְּמוֹ שֶׁמָּצִינוּ כְּשֶׁיָּצְאוּ אֶל רַבְשָׁקֵה, וְגִלָּה לוֹ שֶׁבְנָא וְסִיעָתוֹ וּגְרָרוּהוּ בִּזְנָבוֹת סוּסֵיהֶם, כִּדְאִיתָא בְּסַנְהֶדְרִין (סנהדרין כו ב). כְּשֶׁהָלַךְ סַנְחֵרִיב אֶל תִּרְהָקָא מֶלֶךְ כּוּשׁ שָׁטַף שֶׁבְנָא וְסִיעָתוֹ וְהָלַךְ לוֹ, כָּךְ שָׁנִינוּ בְּסֵדֶר עוֹלָם (סדר עולם רבה כג):
<h3>פסוק כב</h3>
<b>מַפְתֵּחַ בֵּית דָּוִד.</b> תִּרְגֵּם יוֹנָתָן: ״מַפְתֵּחַ בֵּית מַקְדְּשָׁא וְשֻׁלְטָן בֵּית דָּוִד״:
<h3>פסוק כג</h3>
<b>וּתְקַעְתִּיו יָתֵד בְּמָקוֹם נֶאֱמָן.</b> ״וַאֲמַנִּינִיהּ אֲמַרְכַּל מְהֵימָן מְשַׁמֵּשׁ בַּאֲתַר קַיָּם״ תַּרְגּוּם יוֹנָתָן. <b>נֶאֱמָן</b> לְשׁוֹן ׳קִיּוּם׳, מָקוֹם שֶׁהוּא נֶאֱמָן לַנִּשְׁעָנִים עָלָיו כִּי לֹא יִמּוֹט. סָרֵס אֶת הַמִּקְרָא: ״וּתְקַעְתִּיו יָתֵד נֶאֱמָן בְּמָקוֹם״:
<h3>פסוק כד</h3>
<b>הַצֶּאֱצָאִים וְהַצְּפִיעוֹת.</b> תִּרְגֵּם יוֹנָתָן: ״בְּנַיָּא וּבְנֵי בְּנַיָּא״. וּמְנַחֵם חִבְּרוֹ עִם ״צְפִיעֵי הַבָּקָר״ (יחזקאל ד:טו), לִמֵּד שֶׁהוּא לְשׁוֹן עוֹלָלִים דַּקִּים הַיּוֹצְאִים מִמְּעֵי אִמָּן, וְיִהְיֶה צְפִיעֵי לְשׁוֹן ׳יְצִיאָה׳, דָּבָר הַיּוֹצֵא:
<b>כָּל כְּלֵי הַקָּטָן.</b> הַקְּטַנִּים שֶׁבְּמִשְׁפְּחוֹתָם יִהְיוּ מִתְפָּאֲרִין בּוֹ וְנִסְמָכִין עָלָיו:
<b>מִכְּלֵי הָאַגָּנוֹת וְעַד כָּל כְּלֵי הַנְּבָלִים.</b> תִּרְגֵּם יוֹנָתָן: ״מִכָּהֲנַיָּא לְבִישֵׁי אֵפוֹדָא וְעַד בְּנֵי לֵוִי אַחֲדֵי נִבְלַיָּא״, וְיִהְיֶה אַגָּנוֹת לְשׁוֹן ׳כְּלֵי שָׁרֵת׳, שֶׁמְּשָׁרְתִין בָּהֶם הַכֹּהֲנִים בְּבֵית הַמִּקְדָּשׁ:
<b>הַנְּבָלִים.</b> שֶׁאוֹמְרִים בְּנֵי לֵוִי בָּהֶן הַשִּׁיר:
<h3>פסוק כה</h3>
<b>תָּמוּשׁ הַיָּתֵד.</b> גְּדֻלָּתוֹ שֶׁל שֶׁבְנָא:
<b>וְנִכְרַת הַמַּשָּׂא אֲשֶׁר עָלֶיהָ.</b> בְּנֵי מִשְׁפַּחְתּוֹ וְסִיעָתוֹ הַנִּסְמָכִים עָלָיו וְהַתּוֹלִים בּוֹ כְּלֵי תִפְאַרְתָּם. וּלְפִי שֶׁדִּמָּהוּ לְיָתֵד, דִּמָּה הַמִּתְפָּאֲרִים בּוֹ וְנִשְׁעָנִים עָלָיו לְמַשָּׂא שֶׁמַּטְעִינִים עַל הַיָּתֵד. וְיֵשׁ פּוֹתְרִים אוֹתוֹ: וְתִתְקַיֵּם הַנְּבוּאָה שֶׁנִּתְנַבְּאָה עָלָיו:
<h2>פרק כג</h2>
<h3>פסוק א</h3>
<b>הֵילִילוּ אֳנִיּוֹת תַּרְשִׁישׁ.</b> שֶׁהָיוּ מִתְעַשְּׁרִים עַל יְדֵי סוֹחֲרֵי צוֹר, שֶׁהָיוּ מְבִיאִים אֳנִיּוֹת תַּרְשִׁישׁ סְחוֹרָה לְצוֹר. <b>תַּרְשִׁישׁ</b> שֵׁם הַיָּם:
<b>כִּי שֻׁדַּד מִבַּיִת מִבּוֹא.</b> כִּי שֻׁדַּד מִבִּפְנִים, מָקוֹם שֶׁהֱיִיתֶם רְגִילִין לְפֻנְדָּק, מִלָּבוֹא עוֹד לְתוֹכוֹ, וְלֹא יִהְיוּ עוֹד לָכֶם מָקוֹם בְּצוֹר לָלוּן שָׁם:
<b>מֵאֶרֶץ כִּתִּים.</b> הֵם הָרוֹמִיִּים:
<b>נִגְלָה לָמוֹ.</b> הַשּׁוֹדֵד לְאַנְשֵׁי צוֹר. דָּבָר אַחֵר: <b>מֵאֶרֶץ כִּתִּים נִגְלָה</b> לְאַנְשֵׁי תַרְשִׁישׁ שׁוֹד שֶׁל צוֹר, שֶׁבָּרְחוּ בְּנֵי צוֹר אֵצֶל כִּתִּים וּמִשָּׁם נִשְׁמְעָה הַשְּׁמוּעָה:
<h3>פסוק ב</h3>
<b>דֹּמּוּ יֹשְׁבֵי אִי.</b> הִתְאַבְּלוּ וְשְׁבוּ דוֹמִים, יוֹשְׁבֵי אִי הַיָּם; לָמָּה? סוֹחֲרֵי צִידוֹן, עוֹבְרֵי יַמִּים, הָיוּ רְגִילִים לְמַלְּאוֹתֵךְ כָּל סְחוֹרָה; עַכְשָׁיו כְּשֶׁתִּפּוֹל צוֹר תִּפּוֹל צִידוֹן עִמָּהּ, שֶׁסְּמוּכוֹת הָיוּ זוֹ לָזוֹ בְּתוֹךְ מַהֲלַךְ יוֹם:
<h3>פסוק ג</h3>
<b>וּבְמַיִם רַבִּים.</b> הָיָה בָּא <b>זֶרַע</b> מִמִּצְרַיִם, הַיּוֹשֶׁבֶת עַל נְהַר <b>שִׁחוֹר</b>, אֶל צוֹר:
<b>קְצִיר יְאוֹר.</b> מִצְרַיִם הָיָה תְּבוּאָה שֶׁל צוֹר:
<b>שִׁיחוֹר.</b> הוּא נִילוּס, שֶׁנֶּאֱמַר (יהושע יג:ג): ״מִן הַשִּׁיחוֹר אֲשֶׁר עַל פְּנֵי מִצְרָיִם״, וְהָיוּ מְבִיאִים הַתְּבוּאָה לְצוֹר בָּאֳנִיּוֹת מִצְרָיִם:
<b>וַתְּהִי.</b> צוֹר:
<b>סְחַר גּוֹיִם.</b> מֵעַם רַב שֶׁהָיָה בָּהּ, כָּל הַגּוֹיִם מְבִיאִין לָהּ סְחוֹרָה:
<h3>פסוק ד</h3>
<b>בּוֹשִׁי צִידוֹן.</b> שֶׁטְּפֵלָה לְצוֹר:
<b>כִּי אָמַר יָם.</b> כִּי אָמְרָה צוֹר, הַיּוֹשֶׁבֶת בְּמָעוֹז הַיָּם שֶׁהוּא עִקַּר רֹאשׁ הַמַּלְכוּת, הֲרֵינִי כְּמוֹ שֶׁ<b>לֹּא חַלְתִּי וְלֹא יָלַדְתִּי</b> בַּחוּרִים, כִּי כֻּלָּם נֶהֶרְגוּ, וַהֲרֵי כְּמוֹ שֶׁלֹּא <b>רוֹמַמְתִּי בְתוּלוֹת</b>. וְכֵן תִּרְגֵּם יוֹנָתָן. וְרַבּוֹתֵינוּ אָמְרוּ בָּאַגָּדָה (ספרי במדבר מב): <b>בּוֹשִׁי צִידוֹן כִּי אָמַר יָם</b> – מָה אֲנִי שֶׁאֵין לִי בָּנִים וּבָנוֹת לִדְאוֹג עֲלֵיהֶם, שֶׁלֹּא יִתָּפְשׂוּ בַּעֲוֹנִי, אֵינִי מְשַׁנֶּה מִצְווֹת קוֹנִי לַעֲבוֹר גְּבוּל חוֹל אֲשֶׁר שָׂם לִי, עַל אַחַת כַּמָּה וְכַמָּה <b>בּוֹשִׁי צִידוֹן</b> שֶׁיֵּשׁ לָךְ לִדְאוֹג בְּכָל אֵלֶּה:
<h3>פסוק ה</h3>
<b>כַּאֲשֶׁר שֵׁמַע לְמִצְרָיִם.</b> אֲשֶׁר שָׁמְעוּ עַל מִצְרַיִם שֶׁהֵבֵאתִי עֲלֵיהֶם עֶשֶׂר מַכּוֹת, וְסוֹף טָבְעוּ בַּיָּם:
<b>יָחִילוּ.</b> יִבָּהֲלוּ:
<b>כְּשֵׁמַע.</b> הַשּׁוֹמְעִים כְּשֶׁיָּצָא <b>שֵׁמַע צוֹר</b>, כִּי גַם מַכּוֹתֶיהָ שֶׁל צוֹר יִהְיוּ דֻּגְמַת אוֹתָן מַכּוֹת: ״דָּם וָאֵשׁ״ (יואל ג:ג) דֻּגְמַת מַכַּת דָּם, ״קוֹל שָׁאוֹן מֵעִיר״ (ישעיהו סו:ו) זוֹ קִרְקוּר הַצְפַרְדְּעִים, ״וְנֶהֶפְכוּ נְחָלֶיהָ לְזֶפֶת״ (ישעיהו לד:ט) וְכוּ׳:
<h3>פסוק ו</h3>
<b>עִבְרוּ.</b> אַנְשֵׁי צוֹר לִבְרוֹחַ לְ<b>תַרְשִׁישָׁה</b>:
<h3>פסוק ז</h3>
<b>הֲזֹאת לָכֶם עַלִּיזָה</b> הֲרֵי נָפְלָה לִפְנֵיכֶם, וְיֹאמַר לָכֶם: ״<b>הֲזֹאת</b> הָעִיר שֶׁהָיְתָה <b>עַלִּיזָה</b> בְּעֵינֵיכֶם, אֲשֶׁר <b>מִימֵי קֶדֶם קַדְמָתָהּ</b> הָיְתָה עַלִּיזָה? עַכְשָׁיו <b>יוֹבִלוּהָ רַגְלֶיהָ מֵרָחוֹק</b> לְבַקֵּשׁ לָהּ מָנוֹחַ״:
<h3>פסוק ח</h3>
<b>כִּנְעָנֶיהָ.</b> תַּגָּרֶיהָ, כְּמוֹ ״כְּנַעַן בְּיָדוֹ מֹאזְנֵי מִרְמָה״ (הושע יב:ח), ״וְלֹא יִהְיֶה כְנַעֲנִי עוֹד״ (זכריה יד:כא):
<h3>פסוק ט</h3>
<b>כָּל צְבִי.</b> מַצָּב חָזָק:
<h3>פסוק י</h3>
<b>עִבְרִי אַרְצֵךְ.</b> לַגּוֹלָה:
<b>כַּיְאֹר.</b> כַּיְאוֹר הַזֶּה שֶׁעוֹלֶה וּמִתְפַּשֵּׁט:
<b>בַּת תַּרְשִׁישׁ.</b> צוֹר הַיּוֹשֶׁבֶת בְּיָם תַּרְשִׁישׁ:
<b>אֵין מֵזַח.</b> אֵין לְךָ <b>עוֹד</b> חֹזֶק וְאֵזוֹר לְשַׁנֵּס מָתְנַיִם, <b>מֵזַח</b> לְשׁוֹן ׳אֵזוֹר׳, כְּמוֹ (תהלים קט:יט) ״וּלְמֵזַח תָּמִיד יַחְגְּרֶהָ״, וְכָל ׳אֵזוֹר׳ לְשׁוֹן ׳חֹזֶק׳:
<h3>פסוק יא</h3>
<b>יָדוֹ נָטָה.</b> הַנּוֹטֶה:
<b>ה׳ צִוָּה אֶל כְּנַעַן.</b> צִוָּה אֶת קוֹרְאָיו עַל כְּנַעַן:
<b>לַשְׁמִד.</b> כְּמוֹ ׳לְהַשְׁמִיד׳, וְכֵן ״לָלֶכֶת לַגִּיד בְּיִזְרְעֶאל״ (מלכים ב ט:טו) כְּמוֹ ׳לְהַגִּיד׳, וְכֵן ״לַשְׁמִיעַ קוֹל תּוֹדָה״ (תהלים כו:ז) כְּמוֹ ׳לְהַשְׁמִיעַ׳:
<b>מָעֻזְנֶיהָ.</b> צוֹר וְצִידוֹן מִשֶּׁל כְּנַעַן הָיוּ, כְּמוֹ שֶׁנֶּאֱמַר ״אֶת צִידוֹן בְּכוֹרוֹ״ (בראשית י:טו):
<h3>פסוק יב</h3>
<b>כִּתִּים.</b> אֶל אֶרֶץ <b>כִּתִּים קוּמִי עֲבוֹרִי, גַּם שָׁם לֹא יָנוּחַ לָךְ</b>. לָמָּה אֲנִי אוֹמֵר <b>קוּמִי עֲבוֹרִי</b>?
<h3>פסוק יג</h3>
<b>הֵן אֶרֶץ כַּשְׂדִּים זֶה הָעָם לֹא הָיָה.</b> אֲשֶׁר לֹא כְּדַאי הוּא לִהְיוֹת עָם, שֶׁהֲרֵי נִקְרְאוּ ״הַגּוֹי הַמַּר וְהַנִּמְהָר״ (חבקוק א:ו). עַם שׁוֹטֶה הוּא, מִן הַבְּרִיּוֹת שֶׁהַקָּדוֹשׁ בָּרוּךְ הוּא מִתְחָרֵט עֲלֵיהֶן עַל שֶׁבְּרָאָם, כְּמוֹ שֶׁשָּׁנִינוּ: שְׁלֹשָׁה הַקָּדוֹשׁ בָּרוּךְ הוּא מִתְחָרֵט עֲלֵיהֶם בְּמַסֶּכֶת סֻכָּה (סוכה נב ב):
<b>אַשּׁוּר יְסָדָהּ.</b> לְהַשְׁכִּין בָּהּ צִיִּים שֶׁלּוֹ, סְפִינוֹתָיו, בִּרְנִיּוֹת גְּדוֹלוֹת, כְּמוֹ ״צִי אַדִּיר״ (ישעיהו לג:כא):
<b>הֵקִימוּ בַחוּנָיו.</b> הֵם יָקִימוּ מְצוּדוֹתֵיהֶם עַל צוֹר. <b>בַחוּנָיו</b> – לְשׁוֹן ״עֹפֶל וָבַחַן״ (ישעיהו לב:יד), בורפריי״ץ בלע״ז שֶׁעוֹשִׂין לְמָצוֹר עַל הַכְּרַכִּים:
<b>עוֹרְרוּ אַרְמְנוֹתֶיהָ.</b> יַחֲרִיבוּ, לְשׁוֹן ״עָרוּ עָרוּ״ (תהילים קלז:ז), לְשׁוֹן ׳נְתִיצָה׳ עַד הַיְסוֹד:
<h3>פסוק טו</h3>
<b>וְנִשְׁכַּחַת צֹר.</b> לְפִי שֶׁמַּזְכִּירָהּ בִּלְשׁוֹן גְּנַאי, לְשׁוֹן ׳זוֹנָה׳, אָמַר ״וְנִשְׁכַּחַת״ כְּזוֹנָה שֶׁשְּׁכָחוּהָ אוֹהֲבֶיהָ, אַף הִיא תִּשָּׁכַח מֵאֵין סוֹחֲרִים וְתַגָּרִים פּוֹנִים אֵלֶיהָ, לְפִי שֶׁתִּהְיֶה חֲרֵבָה:
<b>כִּימֵי מֶלֶךְ אֶחָד.</b> יְמֵי דָוִד שִׁבְעִים שָׁנָה הָיוּ; וְאֵינִי יוֹדֵעַ מַהוּ הַסִּימָן הַזֶּה הַנִּתָּן כָּאן:
<b>יִהְיֶה לְצֹר</b> זִכָּרוֹן מְעַט, שֶׁתִּתְנַעֵר מִשִּׁפְלוּתָהּ וְתַחֲזוֹר לְאוֹתָן שֶׁהָיוּ רְגִילִין אֶצְלָהּ, לַחֲזוֹר אֵלֶיהָ לָשׁוּב לְקַדְמוּתָהּ:
<b>כְּשִׁירַת הַזּוֹנָה.</b> שֶׁרוֹאָה שֶׁאֵין פּוֹנֶה אֵלֶיהָ, וְנוֹשֵׂאת קוֹל עָרֵב וְנָעִים בְּשִׁיר, אוּלַי תֶּעֱרַב עַל מְאַהֲבֶיהָ:
<h3>פסוק טז</h3>
<b>הַרְבִּי שִׁיר.</b> כְּלוֹמַר, אַף הַרְבִּי תַּחֲנוּנִים וְהַשְׁפִּילִי גַּאֲוָתֵךְ:
<h3>פסוק יז</h3>
<b>לְאֶתְנַנָּה.</b> לְקַדְמוּתָהּ וּלְעָשְׁרָהּ עַל יְדֵי סְחוֹרָתָהּ, וּמְכַנֶּה אוֹתָהּ בִּלְשׁוֹן גְּנַאי:
<b>וְזָנְתָה.</b> וּתְסַפֵּק סְחוֹרָה, אַךְ בְּלָשׁוֹן גְּנַאי כִּנָּה אוֹתָהּ:
<h3>פסוק יח</h3>
<b>קֹדֶשׁ לַה׳.</b> עֲתִידִים צַדִּיקִים לָבוֹז אוֹתָהּ כְּשֶׁיָּבֹא מֶלֶךְ הַמָּשִׁיחַ:
<b>לֹא יֵאָצֵר.</b> לִהְיוֹת אוֹצָר:
<b>וְלֹא יֵחָסֵן.</b> לֹא יַנְחִילֶנָּה לִבְנֵיהֶם:
<b>וְלִמְכַסֶּה עָתִיק.</b> לְמַלְבּוּשֵׁי נוֹי, <b>עָתִיק</b> מְשֻׁבָּח, כְּמוֹ ״יְדַבְּרוּ עָתָק״ (תהלים צד:ד):
<h2>פרק כד</h2>
<h3>פסוק א</h3>
<b>הִנֵּה ה׳ בּוֹקֵק הָאָרֶץ וּבוֹלְקָהּ.</b> הֲרֵי נְבוּאָה זוֹ פֻּרְעָנוּת לְיִשְׂרָאֵל, לְפִי שֶׁנִּבָּא לָהֶם נֶחָמָה זוֹ, וְהֵם עֲתִידִים לִרְאוֹת לְפָנֶיהָ צָרָה רַבָּה, לְכָךְ אָמַר לָהֶם: ״לֹא לָכֶם אֲנִי אוֹמֵר שֶׁתִּירָשׁוּהָ, כִּי הִנֵּה הַקָּדוֹשׁ בָּרוּךְ הוּא בּוֹקֵק וּבוֹלֵק אֶתְכֶם, וְהַנּוֹתָרִים מִכֶּם לְיוֹם הַגְּאוּלָּה ״הֵמָּה יִשְׂאוּ קוֹלָם יָרֹנּוּ״״ (ישעיהו כד:יד), זֶהוּ סוֹף הָעִנְיָן, וְלָהֶם נִבֵּאתִי הַנְּבוּאָה הַטּוֹבָה:
<b>בּוֹקֵק.</b> מְרוֹקֵן:
<b>וּבוֹלְקָהּ.</b> מַחֲרִיבָהּ:
<b>וְעִוָּה פָנֶיהָ.</b> וְהִבְהִיל חֲשׁוּבֶיהָ. <b>עִוָּה</b> לְשׁוֹן ״נַעֲוֵיתִי מִשְּׁמוֹעַ״ (ישעיהו כא:ג):
<h3>פסוק ב</h3>
<b>תוספת: וְהָיָה כָעָם כַּכֹּהֵן.</b> לֹא כִּשְׁאָר הוֹלְכֵי דְרָכִים, שֶׁהָאָדוֹן מוֹלִיכוֹ עַבְדּוֹ וְהַגְּבִירָה מוֹלִיכָה שִׁפְחָתָהּ, הָאָדוֹן נִכְבָּד וְהָעֶבֶד נִקְלֶה, הַגְּבִירָה נִכְבֶּדֶת וְהַשִּׁפְחָה נִקְלֵית, אֲבָל כְּשֶׁהַשַּׁבַּאי מוֹלִיךְ הַשְּׁבוּיִים, הַכֹּל שָׁוִין לְפָנָיו:
<b>כַּקּוֹנֶה כַּמּוֹכֵר.</b> בִּזְמַן שֶׁהָעָם יוֹשֵׁב עַל נַחֲלָתוֹ לָבֶטַח, הַקּוֹנֶה שָׂמֵחַ וְהַמּוֹכֵר עָצֵב שֶׁלֹּא יָשׁוּב מִמְכָּרוֹ, אֲבָל כְּשֶׁהַשַּׁבַּאי מוֹלִיכָם, הַקּוֹנֶה אַל יִשְׂמַח וְהַמּוֹכֵר אַל יִתְאַבֵּל. וְכֵן כַּמַּלְוֶה כַּלֹּוֶה שְׁנֵיהֶם שָׁוִים, שֶׁהַלֹּוֶה אֵין לוֹ לִפְרוֹעַ, וְהַמַּלְוֶה אִם לֹא הִלְוָה לָזֶה הָיָה הַשַּׁבַּאי נוֹטְלוֹ כְּמוֹ כֵן. <b>כַּנֹּשֶׁה כַּאֲשֶׁר נוֹשֶׁה בּוֹ</b> – לוֹה נוֹפֵל בְּכֶסֶף, וְנוֹשֶׁה נוֹפֵל בְּכָל שְׁאָר דְּבָרִים, כְּגוֹן: יַיִן וְשֶׁמֶן וּתְבוּאָה וּדְבַשׁ, כְּדִכְתִיב (דברים כד:י): ״כִּי תַשֶּׁה בְרֵעֲךָ מַשַּׁאת מְאוּמָה״. עד כאן:
<h3>פסוק ג</h3>
<b>הִבּוֹק תִּבּוֹק.</b> תִּתְרוֹקֵן:
<b>הִבּוֹז תִּבּוֹז.</b> לְשׁוֹן בִּזָּה וְשָׁלָל:
<h3>פסוק ד</h3>
<b>נָבְלָה.</b> כְּמוֹ ״וְהֶעָלֶה נָבֵל״ (ירמיהו ח:יג), לְשׁוֹן ׳כָּמַשׁ׳ וְתַשּׁוּת כֹּחַ:
<b>אֻמְלְלָה.</b> לְשׁוֹן ׳שִׁפְלוּת׳, כְּמוֹ ״הַיְּהוּדִים הָאֻמְלָלִים״ (נחמיה ג:לד):
<b>תֵּבֵל.</b> הִיא אֶרֶץ יִשְׂרָאֵל, שֶׁהִיא מְתֻבֶּלֶת בְּמִצְוֹת הַרְבֵּה:
<b>מְרוֹם עַם הָאָרֶץ.</b> גָּאוֹן עַם הָאָרֶץ:
<h3>פסוק ה</h3>
<b>וְהָאָרֶץ חָנְפָה.</b> כְּמִין חֲנִיפוּת: עוֹשָׂה עֵשֶׂב וְאֵינוֹ עוֹשֶׂה קָמָה, מַרְאָה קָמָה וְאֵין חִטִּין בְּקַשֶּׁיהָ:
<b>תַּחַת יוֹשְׁבֶיהָ.</b> בִּשְׁבִיל יוֹשְׁבֶיהָ:
<b>בְּרִית עוֹלָם.</b> הִיא הַתּוֹרָה שֶׁקִּבְּלוּ בִּבְרִית:
<h3>פסוק ו</h3>
<b>עַל כֵּן אָלָה.</b> בַּעֲוֹן שְׁבוּעַת שָׁוְא:
<b>חָרוּ.</b> לְשׁוֹן יָבֵשׁ וְצָמָא בְּחוֹם חֹרֶב, כְּמוֹ ״נִחַר מַפֻּחַ״ (ירמיה ו:כט):
<h3>פסוק ח</h3>
<b>מְשׂוֹשׂ תֻּפִּים.</b> שֶׁהֱיִיתֶם אוֹמְרִים ״הִנֵּה שָׂשׂוֹן וְשִׂמְחָה״ (ישעיהו כב:יג):
<h3>פסוק י</h3>
<b>קִרְיַת תֹּהוּ.</b> כְּשֶׁתִּשָּׁבֵר נִקְרֵאת קִרְיַת תֹּהוּ:
<b>מִבּוֹא.</b> מִלָּבוֹא לְתוֹכָהּ אִישׁ׃
<h3>פסוק יא</h3>
<b>עָרְבָה.</b> הֶחְשִׁיכָה:
<b>מְשׂוֹשׂ הָאָרֶץ.</b> הִיא יְרוּשָׁלַיִם:
<h3>פסוק יב</h3>
<b>וּשְׁאִיָּה יֻכַּת שָׁעַר.</b> עַל יְדֵי שְׁאִיַּת גַּלְמוּד, שֶׁיִּהְיוּ הַבָּתִּים שׁוֹאִים מֵאֵין יוֹשֵׁב, יֻכְּתוּ הַשְּׁעָרִים עַל יְדֵי מַזִּיקִין:
<h3>פסוק יג</h3>
<b>כִּי כֹה.</b> יִשָּׁאֲרוּ יִשְׂרָאֵל בְּקֶרֶב <b>הָעַמִּים</b>, אֶחָד בְּעִיר וּשְׁנַיִם בְּמִשְׁפָּחָה:
<b>כְּנֹקֶף זַיִת.</b> הַמַּשְׁאִיר גַּרְגְּרִים בְּרֹאשׁ אָמִיר:
<h3>פסוק יד</h3>
<b>הֵמָּה יִשְׂאוּ קוֹלָם.</b> לְאוֹתוֹ הַמְּעַט הַנִּשְׁאָר תָּבֹא הַטּוֹבָה שֶׁנִּבֵּאתִי לְמַעְלָה (ישעיהו כג:יח):
<b>צָהֲלוּ מִיָּם.</b> יוֹתֵר מִמַּה שֶּׁצָּהֲלוּ עַל הַיָּם בִּגְאֻלַּת מִצְרַיִם:
<h3>פסוק טו</h3>
<b>עַל כֵּן בָּאֻרִים.</b> תִּרְגֵּם יוֹנָתָן: ״בְּמֵיתֵי נְהוֹרָא לְצַדִּיקַיָּא״, עַל שְׁתֵּי (ספרים אחרים: מְאוֹרוֹת) שֶׁל גָּאוּלַת בָּבֶל וְשֶׁל אֱדוֹם. וּמְנַחֵם אָמַר (מחברת: אר) ׳אוּרִים׳ לְשׁוֹן ׳נְקִיעִים וּסְעִיפִים׳ שֶׁהָיוּ בּוֹרְחִים שָׁם, וְכֵן ״אוּר כַּשְׂדִּים״ (בראשית יא:כח) בִּקְעַת כַּשְׂדִּים, וְכֵן ״מְאוּרַת צִפְעוֹנִי״ (ישעיהו יא:ח) נֶקַע חוֹר מְעוֹנָתוֹ:
<h3>פסוק טז</h3>
<b>מִכְּנַף הָאָרֶץ.</b> תִּרְגֵּם יוֹנָתָן: ״מִבֵּית מַקְדְּשָׁא״, שֶׁהוּא בְּסוֹף אֶרֶץ יִשְׂרָאֵל בְּמִזְרָחָהּ, כְּמוֹ שֶׁשָּׁנִינוּ (מעשר שני ה ב): לוֹד מִן הַמַּעֲרָב וְיַרְדֵּן מִן הַמִּזְרָח, נִמְצָא מִירוּשָׁלַיִם לְיַרְדֵּן מַהֲלַךְ יוֹם. וַאֲנִי אוֹמֵר לְפִי פְּשׁוּטוֹ: שָׁמַעְנוּ מֵאֲחוֹרֵי הַפַּרְגּוֹד שֶׁעֲתִידִין לְהַעֲלוֹת זְמִירוֹת מִכְּנַף הָאָרֶץ, וּמָה הֵן הַזְּמִירוֹת? <b>צְבִי לַצַּדִּיק</b> – עָתִיד לִהְיוֹת מַצָּב וּתְקוּמָה לַצַּדִּיקִים:
<b>וָאֹמַר רָזִי לִי וגו׳.</b> אוֹי לִי שֶׁנִּגְלוּ לִי שְׁנֵי רָזִים: רָז פֻּרְעָנוּת וְרָז יְשׁוּעָה, וַהֲרֵי תִּרְחַק הַיְשׁוּעָה עַד שֶׁיָּבֹאוּ אוֹיְבִים, בּוֹזְזִים אַחַר בּוֹזְזִים אֲחֵרִים וְשׁוֹדְדִים אַחֲרֵי שׁוֹדְדִים (סנהדרין צד א). חָמֵשׁ בְּגִידוֹת אֲמוּרוֹת כָּאן:
<h3>פסוק יז</h3>
<b>פַּחַד וָפַחַת וָפָח עָלֶיךָ.</b> עַל הָעַמִּים יוֹשְׁבֵי <b>הָאָרֶץ</b>:
<b>פַּחַת.</b> גֻּמָּא לִפּוֹל בָּהּ, כְּמוֹ שֶׁמְּפָרֵשׁ וְאוֹמֵר:
<h3>פסוק יח</h3>
<b>הַנָּס (מפני) [מִקּוֹל] הַפַּחַד יִפֹּל אֶל הַפַּחַת וְגוֹ׳</b> – הַנִּמְלָט מֵחֶרֶב מָשִׁיחַ בֶּן יוֹסֵף יִפּוֹל אֶל חֶרֶב מָשִׁיחַ בֶּן דָּוִד, וְהַנִּמְלָט מִשָּׁם <b>יִלָּכֵד בַּפַּח</b> בְּמִלְחֶמֶת גּוֹג:
<h3>פסוק יט</h3>
<b>רֹעָה הִתְרֹעֲעָה.</b> לְשׁוֹן שֶׁבֶר, כְּמוֹ (תהלים ב:ט) ״תְּרֹעֵם בְּשֵׁבֶט בַּרְזֶל״:
<b>פּוֹר הִתְפּוֹרְרָה.</b> לְשׁוֹן פֵּרוּרִין:
<h3>פסוק כ</h3>
<b>כַּמְּלוּנָה.</b> סֻכַּת נוֹצְרִים שֶׁבְּרֹאשׁ הָאִילָן:
<h3>פסוק כא</h3>
<b>צְבָא הַמָּרוֹם.</b> יַפִּיל שָׂרֵי הָאֻמּוֹת תְּחִלָּה (מכילתא בשלח שירה ב):
<h3>פסוק כב</h3>
<b>וְאֻסְּפוּ.</b> הָעַכּוּ״ם <b>אֲסֵפָה,</b> שֶׁהוּא לְרָעָתָם, לְהַכְנִיס <b>אַסִּיר</b> אֶל <b>בּוֹר</b> הַמּוּכָן לוֹ, מְחֻיָּבֵי גֵּיהִנֹּם לַגֵּיהִנֹּם:
<b>וְסֻגְּרוּ עַל מַסְגֵּר.</b> הֵם שִׁבְעָה מְדוֹרֵי גֵּיהִנֹּם:
<b>וּמֵרֹב יָמִים יִפָּקֵדוּ.</b> עֲוֹנוֹת יָמִים רַבִּים יִפָּקְדוּ עֲלֵיהֶם, וְזֶהוּ שֶׁיִּסֵּד הַקָּלִירִי (בסלוק של יוצר דפרשת זכור): ״לְרֹב יָמִים לְהִמָּנוֹת, לַחְשׁוֹב לָהֶם חֶשְׁבּוֹנוֹת״:
<h3>פסוק כג</h3>
<b>וְחָפְרָה הַלְּבָנָה וגו׳.</b> תִּרְגֵּם יוֹנָתָן: ״וְיִבְהֲתוּן דְּפָלְחִין לְסִיהֲרָא וְיִתְכַּנְעוּן דְּסָגְדִין לְשִׁמְשָׁא״:
<h2>פרק כה</h2>
<h3>פסוק א</h3>
<b>עֵצוֹת מֵרָחוֹק אֱמוּנָה אֹמֶן.</b> עֵצוֹת שֶׁיָּעַצְתָּ מֵרָחוֹק לְאַבְרָהָם בִּבְרִית בֵּין הַבְּתָרִים:
<b>אֱמוּנָה אֹמֶן.</b> אֱמוּנָה נֶאֱמֶנֶת. <b>אֹמֶן</b> כְּמוֹ ׳אֹהֶל׳, ׳אֹכֶל׳, וְאֵינוֹ לְשׁוֹן פּוֹעֵל אֶלָּא לְשׁוֹן מִפְעָל, אבוירמנ״ט בלע״ז:
<h3>פסוק ב</h3>
<b>כִּי שַׂמְתָּ.</b> הַר שֵׂעִיר <b>מֵעִיר לְגָל</b>:
<b>אַרְמוֹן זָרִים מֵעִיר.</b> מָעוֹן שֶׁעָשׂוּ בְּעִירְךָ, שֶׁהֶחֱרִיבוּהָ, תִּתֵּן אַרְמְנוֹתֶיהָ חֻרְבָּן, אֲשֶׁר <b>לְעוֹלָם לֹא יִבָּנֶה</b>:
<h3>פסוק ד</h3>
<b>מַחְסֶה מִזֶּרֶם.</b> כִּסּוּי אֹהֶל לְהַצִּיל מִזֶּרֶם, וְ<b>צֵל</b> לְהָגֵן <b>מֵחֹרֶב</b>. וּמַהוּ אוֹתוֹ זֶרֶם? הוּא <b>רוּחַ עָרִיצִים</b>, כִּי רוּחָם דִּמָּה לְזֶרֶם הַשּׁוֹטֵף בְּקִיר וּמַפִּילוֹ:
<h3>פסוק ה</h3>
<b>כְּחֹרֶב בְּצָיוֹן.</b> בְּעֵת יֹבֶשׁ, שֶׁמְיַבֵּשׁ הַזְּרָעִים לְהִתְמוֹלֵל, כֵּן <b>תַּכְנִיעַ שְׁאוֹן זָרִים</b>:
<b>חֹרֶב בְּצֵל עָב.</b> כְּשֶׁהַמַּיִם מִתְקַשְּׁרִים בְּעָנָן <b>עָב</b> בִּימֵי הַשָּׁרָב, שֶׁהַכֹּל שְׂמֵחִים בּוֹ, כֵּן <b>יַעֲנֶה</b> שִׁיר הַצַּדִּיקִים עַל <b>זְמִיר עָרִיצִים</b> וּמַפַּלְתָּן:
<b>זְמִיר.</b> לשון ״לא תִזְמֹר״ (ויקרא כה:ד):
<h3>פסוק ו</h3>
<b>וְעָשָׂה ה׳ צְבָאוֹת לְכָל הָעַמִּים.</b> כְּשֶׁיָּבֹאוּ לִצְבֹּא עַל יְרוּשָׁלַיִם:
<b>מִשְׁתֵּה שְׁמָנִים.</b> שֶׁהֵם סְבוּרִים שֶׁיְּהֵא נוֹחַ לָהֶם כְּשֶׁמֶן, יֵהָפֵךְ לְ<b>מִשְׁתֵּה שְׁמָרִים</b>:
<b>שְׁמָנִים מְמֻחָיִם.</b> נוֹחִים וְשְׁמֵנִים כְּמוֹחַ עֲצָמוֹת, יִהְיֶה <b>שְׁמָרִים מְזֻקָּקִים</b> מִכָּל מַשְׁקֶה שֶׁמֶן וְיַיִן, שֶׁלֹּא יְהֵא שָׁם אֶלָּא שְׁמָרִים לְבַדָּם; וְכָל זֶה בְּמִלְחֲמוֹת גּוֹג וּמָגוֹג:
<h3>פסוק ז</h3>
<b>הַלּוֹט.</b> הַכִּסּוּי. <b>הַלּוֹט עַל [כָּל] הָעַמִּים.</b> הַמְכַסֶּה אֶת כָּל הָעַמִּים, <b>הַלּוֹט</b> כְּמוֹ ״וַיָּלֶט פָּנָיו״ (מלכים א יט:יג), ״הִנֵּה הִיא לוּטָה בַשִּׂמְלָה״ (שמואל א כא:י):
<b>וְהַמַּסֵּכָה.</b> לְשׁוֹן נְסִיכוּת וְשָׂרָרָה:
<h3>פסוק ח</h3>
<b>בִּלַּע הַמָּוֶת.</b> יְכַסֶּנּוּ וְיַעֲלִימֶנּוּ עוֹלָמִית מִיִּשְׂרָאֵל (פסחים סח א):
<h3>פסוק ט</h3>
<b>וְאָמַר.</b> עַמּוֹ <b>בַּיּוֹם הַהוּא ״הִנֵּה וְגוֹ׳״</b>:
<b>קִוִּינוּ לוֹ וְיוֹשִׁיעֵנוּ.</b> הָיִינוּ מְקַוִּים לוֹ שֶׁיּוֹשִׁיעֵנוּ:
<h3>פסוק י</h3>
<b>כִּי תָנוּחַ יַד ה׳.</b> גְּבוּרָתוֹ שֶׁל מָקוֹם:
<b>וְנָדוֹשׁ.</b> יְהֵא נָדוֹשׁ:
<b>תַּחְתָּיו.</b> בִּמְקוֹמוֹ. <b>וְנָדוֹשׁ</b> כְּמוֹ ״וְנָרוֹץ הַגַּלְגַּל״ (קהלת יב:ו):
<b>מַתְבֵּן.</b> תֶּבֶן:
<b>מַדְמֵנָה.</b> טִיט, וְכֵן ״לְדֹמֶן עַל פְּנֵי הָאֲדָמָה״ (ירמיה ח:ב):
<h3>פסוק יא</h3>
<b>וּפֵרַשׂ יָדָיו.</b> וְשָׁבַר יָדוֹן וּזְרוֹעוֹתָיו בְּסִפּוּק כַּפַּיִם בִּבְכִי:
<b>הַשֹּׂחֶה.</b> הַשָּׁט בַּמַּיִם:
<b>לִשְׂחוֹת.</b> לָשׁוּט, וְכֵן ״מֵי שָׂחוּ״ (יחזקאל מז:ה):
<b>וְהִשְׁפִּיל.</b> הַמַּשְׁפִּיל אֶת <b>גַּאֲוָתוֹ</b>:
<b>עִם אָרְבּוֹת יָדָיו.</b> לָשׁוֹן ״וְאָרַב לוֹ״ (דברים יט:יא), תִּרְגֵּם יוֹנָתָן: ״אַשְׁוַת יְדוֹהִי״ – מָקוֹם שֶׁהוּא שָׂם לוֹ יָדַיִם לֶאֱרוֹב, וְהֵם מִגְדָּלִים גְּבוֹהִים. אַשְׁוַת – חוֹמוֹת וּמִגְדָּלִים, כְּמוֹ ״נָפְלוּ אָשְׁיוֹתֶיהָ״ (ירמיהו נ:טו):
<h3>פסוק יב</h3>
<b>מִשְׂגַּב חוֹמֹתֶיךָ.</b> לְמוֹאָב הוּא אוֹמֵר:
<h2>פרק כו</h2>
<h3>פסוק א</h3>
<b>עִיר עָז לָנוּ יְשׁוּעָה יָשִׁית.</b> הָעִיר יְרוּשָׁלַיִם, שֶׁהָיָה מֵאָז תָּמִיד לָנוּ לְעוֹז, יְשׁוּעָה יָשִׁית הַמּוֹשִׁיעַ אֶת חוֹמוֹתֶיהָ וְאֶת חֵילָה:
<b>וָחֵל.</b> חוֹמָה נְמוּכָה שֶׁלִּפְנֵי הַחוֹמָה הַגְבוֹהַּ:
<h3>פסוק ב</h3>
<b>פִּתְחוּ שְׁעָרִים.</b> שֶׁלָּהּ, <b>וְיָבֹא</b> לְתוֹכָהּ <b>גּוֹי צַדִּיק</b>:
<b>שֹׁמֵר.</b> שֶׁשָּׁמַר וְצִפָּה בְּגָלוּתוֹ יָמִים רַבִּים לֶאֱמוּנָתוֹ שֶׁל הַקָּדוֹשׁ בָּרוּךְ הוּא, שֶׁיְּקַיֵּם הַבְטָחָתוֹ שֶׁהִבְטִיחַ עַל פִּי נְבִיאָיו לְגָאֳלָם:
<b>שֹׁמֵר.</b> מַמְתִּין, וְכֵן (בראשית לז:יא) ״וְאָבִיו שָׁמַר אֶת הַדָּבָר״, וְכֵן (דברים ז:יב) ״וְשָׁמַר ה׳ אֱלֹהֶיךָ לְךָ״:
<h3>פסוק ג</h3>
<b>יֵצֶר.</b> שֶׁהָיָה <b>סָמוּךְ</b> עַל הַקָּדוֹשׁ בָּרוּךְ הוּא וְנִשְׁעָן עָלָיו בְּחָזְקָה, שֶׁלֹּא זָז מֵאֱמוּנָתוֹ בִּשְׁבִיל שׁוּם אֵימָה וְיִסּוּרִין:
<b>תִּצֹּר.</b> שֶׁיְּהֵא <b>שָׁלוֹם, כִּי בְךָ</b> הָיָה <b>בָּטוּחַ</b>, לְפִיכָךְ הָגוּן לְךָ לְנָצְרוֹ:
<h3>פסוק ד</h3>
<b>כִּי בְּיָהּ ה׳.</b> כִּי יֵשׁ לִסְמֹךְ עָלָיו, שֶׁהוּא ״דְּחִילָא ה׳״, סֶלַע וְ<b>צוּר</b> מַחֲסֶה <b>עוֹלָמִים</b>:
<h3>פסוק ה</h3>
<b>יֹשְׁבֵי מָרוֹם.</b> צוֹר וְשָׁאָר אֲרָצוֹת:
<h3>פסוק ו</h3>
<b>רַגְלֵי עָנִי.</b> מֶלֶךְ הַמָּשִׁיחַ, שֶׁנֶּאֱמַר בּוֹ: ״עָנִי וְרֹכֵב עַל הַחֲמוֹר״ (זכריה ט:ט):
<b>פַּעֲמֵי דַלִּים.</b> יִשְׂרָאֵל, שֶׁהָיוּ דַלִּים עַד הֵנָּה:
<h3>פסוק ז</h3>
<b>אֹרַח לַצַּדִּיק מֵישָׁרִים.</b> אֹרַח שֶׁתְּהֵא מִישׁוֹר לְקִבּוּל שְׂכָרוֹ שֶׁל צַדִּיק, אַתָּה ה׳ שֶׁאַתָּה אֵל <b>יָשָׁר תְּפַלֵּס מַעְגַּל צַדִּיק</b>, לְהוֹלִיכוֹ בְּאוֹתוֹ אוֹרַח שֶׁיְּקַבֵּל שְׂכָרוֹ. וְהַצַּדִּיק הוּא יַעֲקֹב וְזַרְעוֹ, וְכֹה פִּתְרוֹנוֹ: אֹרַח לַצַּדִּיק לִטּוֹל שָׂכָר מֵישָׁרִים שֶׁנּוֹהֵג בָּהֶן:
<b>יָשָׁר.</b> אַתָּה הַקָּדוֹשׁ בָּרוּךְ הוּא <b>מַעְגַּל</b> רַגְלֵי הַ<b>צַּדִּיק תְּפַלֵּס</b> לוֹ לְאוֹתוֹ אֹרַח. פִּלּוּס זֶה לְשׁוֹן קונטרפיי״ש בלע״ז, כְּמֶלֶךְ הַיּוֹשֵׁב וּמְחַשֵּׁב וּמְשַׁקֵּל בְּלִבּוֹ אֵיזֶה יִכְשַׁר, הַזֶּה אוֹ זֶה, כָּךְ הַיָּשָׁר בְּלִבּוֹ לְהוֹלִיכוֹ בְּדֶרֶךְ קִבּוּל שָׂכָר עַל כָּל אֲשֶׁר הִנְהִיג מַעֲשָׂיו לְפָנֶיךָ בְּכִשְׁרוֹן:
<h3>פסוק ח</h3>
<b>אַף אֹרַח מִשְׁפָּטֶיךָ ה׳ קִוִּינוּךָ.</b> כַּאֲשֶׁר צָפִינוּ לְקַבּוּל הַטּוֹבָה מֵאִתְּךָ, אַף כָּךְ קִוִּינוּ לְהַרְאוֹתֵנוּ אוֹרַח מִשְׁפְּטֵי נִקְמָתֶיךָ בָּרְשָׁעִים:
<b>לְשִׁמְךָ וּלְזִכְרְךָ תַּאֲוַת נָפֶשׁ.</b> אִוְּתָה נַפְשֵׁנוּ לִרְאוֹת שֵׁם שֶׁיֵּצֵא לְךָ מֵאָז, לַעֲשׂוֹת נְקָמָה בְּצָרֶיךָ:
<h3>פסוק ט</h3>
<b>נַפְשִׁי אִוִּיתִיךָ.</b> בְּגָלוּתִי, שֶׁדּוֹמָה לַ<b>לַּיְלָה</b>, לַעֲשׂוֹת אֶת אֵלֶּה:
<b>אַף רוּחִי בְקִרְבִּי אֲשַׁחֲרֶךָּ.</b> אֶתְחַנֵּן לְךָ לְכָל זֶה, לָמָּה? <b>כִּי כַּאֲשֶׁר מִשְׁפָּטֶיךָ</b> בָּאִים <b>לָאָרֶץ</b> שֶׁאַתָּה עוֹשֶׂה מִשְׁפָּט בָּרְשָׁעִים:
<b>צֶדֶק לָמְדוּ יֹשְׁבֵי תֵבֵל.</b> לְמֵדִים לְהַצְדִּיק אֶת דִּינֶיךָ וּלְהוֹדוֹת עַל מִדּוֹתֶיךָ, שֶׁרוֹאִים הַחוֹטֵא לוֹקֶה וְהַצַּדִּיק מְקַבֵּל שָׂכָר טוֹב:
<h3>פסוק י</h3>
<b>יֻחַן רָשָׁע בַּל לָמַד צֶדֶק.</b> וְכִי יֵשׁ לְךָ לָחוֹן אֶת עֵשָׂו הָרָשָׁע אֲשֶׁר דָּר בֵּין שְׁנֵי צַדִּיקִים וְלֹא לָמַד צֶדֶק (סנהדרין לט ב):
<b>בְּאֶרֶץ נְכֹחוֹת.</b> יְרוּשָׁלַיִם וּבֵית הַמִּקְדָּשׁ, <b>יְעַוֵּל</b> לִשְׁלוֹל וְלָבֹז וּלְהַשְׁחִית:
<b>וּבַל יִרְאֶה גֵּאוּת ה׳.</b> לֹא חָשַׁב בְּעֵינָיו גָּדְלְךָ וְגַאֲוָתְךָ, <b>וּבַל יִרְאֶה</b> לְשׁוֹן ׳רְגִילוּת וּתְמִידוּת׳: לֹא רָאָה, לֹא חָשַׁב, כְּמוֹ ״כָּכָה יַעֲשֶׂה אִיּוֹב״ (איוב א:ה):
<h3>פסוק יא</h3>
<b>ה׳ רָמָה יָדְךָ וגו׳.</b> רָאִיתִי מִדְרְשֵׁי אַגָּדָה רַבִּים לַמִּקְרָאוֹת שֶׁל פָּרָשָׁה זוֹ, עֶלְיוֹנָה וְתַחְתּוֹנָה, וְאֵינָם מְיֻשָּׁבִים אוֹ עַל דִּקְדּוּק הַלָּשׁוֹן אוֹ עַל סֵדֶר הַמִּקְרָאוֹת, וְהֻצְרַכְתִּי לְבָאֵר אוֹתָהּ עַל אָפְנֵי סִדְרָהּ. וּמִדְרַשׁ אַגָּדָה יֵשׁ שֶׁמְּבַקֵּשׁ הַנָּבִיא וְכוּ׳, אָמַר לוֹ: מוּטָב שֶׁיֶּחֱזוּ וְיֵבוֹשׁוּ (אליהו זוטא כא). וְאֵין זֶה אַחַר הַלָּשׁוֹן, שֶׁאֵין כָּתוּב כָּאן ׳הָרִימָה יָדְךָ׳. וְעוֹד, שֶׁאַף הַתֵּיבָה חֲלוּקָה מִתֵּיבָה כַּיּוֹצֵא בָּהּ; כָּל ׳יָד רָמָה׳ שֶׁבַּמִּקְרָא טַעֲמוֹ לְמַטָּה וְזֶה טַעֲמוֹ לְמַעְלָה, כְּמוֹ (בראשית לז:ז) ״הִנֵּה קָמָה אֲלֻמָּתִי״, וּכְמוֹ (רות א:טו) ״הִנֵּה שָׁבָה יְבִמְתֵּךְ״, שֶׁכֻּלּוֹ לְשׁוֹן עָבָר. אַף זֶה – <b>ה׳</b>, נִסְתַּלְּקָה יַד גְּבוּרָתְךָ מֵעַל צָרֶיךָ, <b>בַּל</b> יִרְאוּ גְּבוּרָתְךָ כִּי רָאוּ דַּרְכָּם צָלְחָה. בְּבַקָּשָׁה מִמְּךָ, יֶחֱזוּ וְיֵבוֹשׁוּ:
<b>קִנְאַת עָם</b> בַּטּוֹבָה שֶׁתֵּיטִיב לְעַמְּךָ, <b>אַף</b> בְּעַצְמָן יִרְאוּ מִשְׁפַּט נִקְמָתְךָ שֶׁ<b>תֹּאכְלֵם</b> הָ<b>אֵשׁ</b>:
<h3>פסוק יב</h3>
<b>תִּשְׁפֹּת.</b> תָּכִין, וְכֵן ״שְׁפֹת הַסִּיר״ (מלכים ב ד:לח), וְכֵן ״לַעֲפַר מָוֶת תִּשְׁפְּתֵנִי״ (תהלים כב:טז), וְיֵשׁ לִפְתּוֹר אֶת כֻּלָּן לְשׁוֹן ׳שִׂימָה׳ – תָּשִׁית שָׁלוֹם לָנוּ:
<b>כִּי גַם כָּל מַעֲשֵׂינוּ.</b> הָרָעִים:
<b>פָּעַלְתָּ לָּנוּ.</b> כְּנֶגְדָּם לָקַחְנוּ מִיָּדְךָ בְּכָל חַטֹּאתֵינוּ:
<h3>פסוק יג</h3>
<b>בְּעָלוּנוּ.</b> נַעֲשׂוּ לָנוּ <b>אֲדֹנִים</b> וְנָגְשׂוּנוּ:
<b>זוּלָתֶךָ.</b> בְּדָבָר שֶׁלֹּא כִּרְצוֹנְךָ, דָּרוֹשׁ לֵאלֹהִים אֲחֵרִים, לַעֲבוֹר עַל תּוֹרָתֶךָ, וַאֲנַחְנוּ <b>לְבַד בְּךָ</b> הִזְכַּרְנוּ, וְלֹא <b>נַזְכִּיר</b> שֵׁם אֱלֹהוּתוֹ בְּאֵל אַחֵר אֶלָּא בּוֹ לְבַדּוֹ:
<b>שְׁמֶךָ.</b> שֵׁם אֱלֹהוּתְךָ <b>נַזְכִּיר</b>, לֵאמֹר כִּי אֱלֹהֵינוּ לְבַד הוּא אֱלֹהִים:
<h3>פסוק יד</h3>
<b>מֵתִים בַּל יִחְיוּ.</b> יְהִי רָצוֹן מִלְּפָנֶיךָ שֶׁלֹּא יִחְיוּ הָרְשָׁעִים הָאֵלֶּה לָעוֹלָם הַבָּא, וְהָ<b>רְפָאִים</b> הָאֵלֶּה שֶׁרִפּוּ יְדֵיהֶם מִמִּצְווֹתֶיךָ <b>בַּל</b> תְּהִי לָהֶם תְּקוּמָה:
<b>לָכֵן פָּקַדְתָּ וַתַּשְׁמִידֵם.</b> הֲלֹא פָּקַדְתָּ עֲלֵיהֶם כְּבָר וְתַשְׁמִידֵם בְּאִמְרֵי פִיךָ, כְּעִנְיָן שֶׁנֶּאֱמַר ״כִּי מָחֹה אֶמְחֶה אֶת זֵכֶר עֲמָלֵק״ (שמות יז:יד):
<h3>פסוק טו</h3>
<b>יָסַפְתָּ לַגּוֹי.</b> לְיִשְׂרָאֵל יָסַפְתָּ לָהֶם תּוֹרָה וּגְדֻלָּה וְכָבוֹד, וְכָל כַּמָּה שֶׁיָּסַפְתָּ לָהֶם נִכְבַּדְתָּ, שֶׁהֵם מוֹדִים וּמְשַׁבְּחִים לְפָנֶיךָ עַל כָּל הַטּוֹבָה (תנחומא פנחס טז). הֲרֵי בְּטוֹבָתָם כָּךְ עוֹשִׂים יִשְׂרָאֵל לְפָנֶיךָ קִלּוּס וְכָבוֹד, וּבְצַר לָהֶם:
<h3>פסוק טז</h3>
<b>ה׳ בַּצַּר פְּקָדוּךָ.</b> אֵינָם מְהַרְהֲרִים אַחַר מִדּוֹתֶיךָ:
<b>צָקוּן לַחַשׁ.</b> שֶׁפֶךְ שִׂיחַ וּתְפִלָּה:
<b>מוּסָרְךָ לָמוֹ.</b> בִּהְיוֹת מוּסַר יִסּוּרֶיךָ בָּאִין עֲלֵיהֶם, וְכָךְ הִיא תְּפִלָּתָם:
<h3>פסוק יז</h3>
<b>כְּמוֹ הָרָה תַּקְרִיב לָלֶדֶת וְגוֹ׳ כֵּן הָיִינוּ מִפָּנֶיךָ</b>. רוֹאִים אָנוּ צָרוֹת מִתְחַדְּשׁוֹת וּסְבוּרִים אָנוּ שֶׁהֵם מִינֵי סִימָנֵי יְשׁוּעָה וּגְאֻלָּה, לְפִי שֶׁאָנוּ מֻבְטָחִים לִגָּאֵל מִתּוֹךְ צוּקָה וְצָרָה כְּיוֹלֵדָה זוֹ שֶׁהֵם מִינֵי סִימָנֵי יְשׁוּעָה וּגְאֻלָּה:
<b>מִפָּנֶיךָ.</b> מִפְּנֵי גְזֵרוֹתֶיךָ:
<h3>פסוק יח</h3>
<b>הָרִינוּ חַלְנוּ.</b> חִיל כְּיוֹלֵדָה, כְּאִלּוּ <b>יָלַדְנוּ</b>, כְּאִלּוּ קְרוֹבִים אָנוּ לְהִגָּאֵל, וְהוּא <b>רוּחַ</b> וְאֵין יְשׁוּעָה:
<b>יְשׁוּעֹת בַּל נַעֲשֶׂה אֶרֶץ.</b> בְּכָל סִבְלֵינוּ וְצָרָתֵינוּ אֵין אָנוּ מְכִינִים לָנוּ יְשׁוּעָה:
<b>וּבַל יִפְּלוּ.</b> וְאֵין נוֹפְלִין הָעַמִּים, שֶׁהֵם <b>יוֹשְׁבֵי תֵבֵל</b>, שֶׁכָּבְשׁוּ וּמָלְאוּ אֶת הָאָרֶץ. וְיוֹנָתָן תִּרְגֵּם <b>בַּל יִפְּלוּ</b> לְשׁוֹן ״וְנִפְלִינוּ אֲנִי וְעַמְּךָ״ (שמות לג:טז), אֵין <b>יוֹשְׁבֵי תֵבֵל</b> יְכוֹלִין לַעֲשׂוֹת פֶּלֶא:
<h3>פסוק יט</h3>
<b>יִחְיוּ מֵתֶיךָ.</b> כָּאן הִתְפַּלֵּל שֶׁיִּחְיוּ הַצַּדִּיקִים, בְּבַקָּשָׁה מִמְּךָ יִחְיוּ אוֹתָן שֶׁמּוּמָתִין עָלֶיךָ. יֵצֵא דְּבַר מַלְכוּת מִלְּפָנֶיךָ לוֹמַר <b>נְבֵלָתִי יְקוּמוּן</b>, נְבֵלוֹת עַמִּי שֶׁנִּבְּלוּ עַצְמָן עָלַי, לָהֶם תְּהִי תְּקוּמָה זוֹ. חִלּוּף לְמַה שֶׁכָּתוּב לְמַעְלָה (ישעיהו כו:יד) ״רְפָאִים בַּל יָקוּמוּ״, אֲבָל אֵלּוּ <b>יְקוּמוּן</b>:
<b>הָקִיצוּ וְרַנְּנוּ.</b> כָּל זֶה יֹאמַר לָהֶם הַקָּדוֹשׁ בָּרוּךְ הוּא, ״הָקִיצוּ וְרַנְּנוּ״ לְשׁוֹן צִוּוּי הוּא זֶה:
<b>כִּי טַל אוֹרֹת טַלֶּךָ.</b> כִּי נָאֶה לְךָ לַעֲשׂוֹת כֵּן, שֶׁיְּהֵא טַל תּוֹרָתְךָ וּמִצְווֹתֶיךָ לָהֶם טַל שֶׁל אוֹר:
<b>וָאָרֶץ רְפָאִים תַּפִּיל.</b> וְלָאָרֶץ וְלֶעָפָר תַּפִּיל אֶת אֶרֶץ רְפָאִים, שֶׁרִפּוּ יְדֵיהֶם מִתּוֹרָתֶךָ (כתובות קיא ב):
<b>רְפָאִים תַּפִּיל.</b> לְפִי שֶׁאָמַר ״וּבַל יִפְּלוּ יוֹשְׁבֵי תֵבֵל״ (ישעיהו כו:יח), חוֹזֵר וְאוֹמֵר: אַתָּה הַפִּילֵם, כִּי אֵין בְּצִדְקוֹתֵינוּ כְּדֵי לְהַפִּילָם:
<h3>פסוק כ</h3>
<b>לֵךְ עַמִּי בֹּא בַחֲדָרֶיךָ.</b> תְּשׁוּבָה זוֹ הֵשִׁיבוּהוּ לַנָּבִיא: <b>לֵךְ עַמִּי בֹּא בַחֲדָרֶיךָ</b> – בְּבָתֵּי כְנֵסִיּוֹת וּבְבָתֵּי מִדְרָשׁוֹת. דָּבָר אַחֵר: הִתְבּוֹנֵן עַל מַעֲשֶׂיךָ בְּחַדְרֵי לִבְּךָ. כָּךְ דָּרַשׁ רַבִּי תַּנְחוּמָא (תנחומא ויצא ה):
<b>וּסְגֹר דַּלְתָּךְ בַּעֲדֶךָ</b> תִּרְגֵּם יוֹנָתָן: ״עֲבִיד לָךְ עוֹבְדִין טָבִין דְּיָגִנּוּן עֲלָךְ״, וְרַבִּי תַּנְחוּמָא דָּרַשׁ: סְגוֹר דַּלְתֵי פִּיךָ, שֶׁלֹּא תְהַרְהֵר אַחַר מִדַּת הַדִּין:
<b>חֲבִי.</b> הִתְחַבְּאִי מְעַט <b>עַד יַעֲבָר זָעַם</b>, כִּי אֱמֶת אֶפְקֹד עַל שׂוֹנְאֶיךָ:
<h3>פסוק כא</h3>
<b>כִּי הִנֵּה ה׳ יוֹצֵא וְגוֹ׳.</b> מִמִּדַּת הָרַחֲמִים לְמִדַּת הַדִּין (ירושלמי תענית ב א):
<b>יוֹשֵׁב הָאָרֶץ.</b> הוּא הַר שֵׂעִיר:
<b>עַל הֲרוּגֶיהָ.</b> שֶׁהָרְגוּ בְּיִשְׂרָאֵל:
<h2>פרק כז</h2>
<h3>פסוק א</h3>
<b>עַל לִוְיָתָן נָחָשׁ בָּרִחַ וְגוֹ׳.</b> תִּרְגֵּם יוֹנָתָן: ״עַל מַלְכָּא דְּאִתְרַבְּרַב כְּפַרְעֹה מַלְכָּא קַדְמָאָה וְעַל מַלְכָּא דְּאִתְגָּאֵי כְּסַנְחֵרִב מַלְכָּא תְּנִינָא״. ׳בָּרִחַ׳ לְשׁוֹן ׳פָּשׁוּט׳ כַּבְּרִיחַ הַזֶּה, לְפִי שֶׁהוּא רִאשׁוֹן:
<b>עֲקַלָּתוֹן.</b> לְשׁוֹן כָּפוּל, לְפִי שֶׁהוּא שֵׁנִי. וְאוֹמֵר אֲנִי: לְפִי שֶׁאֵלּוּ שָׁלֹשׁ אֻמּוֹת חֲשׁוּבוֹת, מִצְרַיִם וְאַשּׁוּר וֶאֱדוֹם, לְכָךְ אָמַר עַל אֵלּוּ כְּמוֹ שֶׁאָמַר בְּסוֹף הָעִנְיָן ״וּבָאוּ הָאֹבְדִים בְּאֶרֶץ אַשּׁוּר וְהַנִּדָּחִים בְּאֶרֶץ מִצְרָיִם״ (ישעיהו כז:יג):
<b>לִוְיָתָן נָחָשׁ בָּרִחַ.</b> הוּא מִצְרָיִם:
<b>לִוְיָתָן נָחָשׁ עֲקַלָּתוֹן.</b> הוּא אַשּׁוּר:
<b>וְהָרַג אֶת הַתַּנִּין אֲשֶׁר בַּיָּם.</b> הִיא יוֹשֶׁבֶת בְּלֵב יַמִּים, וְכֵן כִּתִּיִּים קְרוּיִים אִיֵּי הַיָּם:
<h3>פסוק ב</h3>
<b>בַּיּוֹם הַהוּא.</b> בְּעֵת הַגְּאֻלָּה יָשִׁירוּ לְיִשְׂרָאֵל: ״זוֹ הִיא <b>כֶּרֶם חֶמֶר</b>, הוֹצִיאָה יֵינָהּ הַטּוֹב״. <b>חֶמֶר</b> – וינו״ש בלע״ז:
<h3>פסוק ג</h3>
<b>אֲנִי יְהוָה נֹצְרָהּ.</b> בְּעֵת הַגָּלוּת:
<b>לִרְגָעִים אַשְׁקֶנָּה.</b> מְעַט מְעַט אֲנִי מַשְׁקֶה אוֹתָהּ כּוֹס פֻּרְעָנוּת הַבָּאָה עָלֶיהָ, <b>פֶּן אֶפְקֹד עָלֶיהָ</b> בְּבַת אַחַת וַאֲכַלֶּנָּה, לְכָךְ <b>לַיְלָה וָיוֹם</b> אֲנִי מִתְבּוֹנֵן בָּהּ. וְיוֹנָתָן תִּרְגֵּם: אִם לֹא שֶׁאֲנִי פּוֹקֵד עֲלֵיהֶם עֲווֹנוֹת שֶׁהֵם מַרְגִּילִים לְפָנַי, <b>לַיְלָה וָיוֹם</b> הָיִיתִי מֵגִין עֲלֵיהֶם:
<h3>פסוק ד</h3>
<b>חֵמָה אֵין לִי.</b> אֵין לִי פֶּה לְהַגְבִּיר חֲמָתִי עַל הָעוֹבְדֵי כּוֹכָבִים וּמָזָלוֹת, לְפִי שֶׁאַף יִשְׂרָאֵל חוֹטְאִים, וּמִדַּת הַדִּין מְקַטְרֶגֶת:
<b>מִי יִתְּנֵנִי שָׁמִיר שַׁיִת בַּמִּלְחָמָה.</b> בִּבְנֵי מִלְחַמְתִּי וְהוּא יִשְׁמָעֵאל, מִי יִתְּנֵנִי וְאוּכַל לִפְקוֹד עֲלֵיהֶם, וְלֹא תוּכַל מִדַּת הַדִּין לִמְחוֹת שֶׁיָּשׁוּבוּ יִשְׂרָאֵל בִּתְשׁוּבָה, וְהִיא נוֹתֶנֶת אוֹתִי שָׁמִיר וָשַׁיִת בִּבְנֵי מִלְחָמָה. אֶפְסַע פְּסִיעָה עַל מִדַּת הַדִּין וְאֶפְקוֹד עֲלֵיהֶם אַף יִתְרוֹן וְנוֹסָפוֹת עַל עֲוֹנָם, וַאֲצִיתֵם <b>יָחַד</b>. כֵּן תִּרְגֵּם יוֹנָתָן עַל הָאֻמּוֹת, וְרַבּוֹתֵינוּ זִכְרוֹנָם לִבְרָכָה פֵּרְשׁוּ (עבודה זרה ד א) עַל יִשְׂרָאֵל, וְהוּא מוּסָב עַל הַכֶּרֶם. <b>חֵמָה אֵין לִי.</b> בְּכָל הַכְּעָסִים שֶׁהִכְעִיסָנִי הַכֶּרֶם הַזֹּאת, לֹא אוּכַל לִשְׁפּוֹךְ חֲמָתִי לְבַעֲרָהּ מִפְּנֵי הַשְּׁבוּעָה שֶׁנִּשְׁבַּעְתִּי לַאֲבוֹתֵיהֶם. מִי יִתְּנֵנִי כְּיָמִים שֶׁעָבְרוּ, לוּלֵי הַשְּׁבוּעָה הָיִיתִי שָׁמִיר וָשַׁיִת וּפוֹשֵׁעַ בַּכֶּרֶם וַאֲצִיתֶנָּה יָחַד:
<h3>פסוק ה</h3>
<b>אוֹ יַחֲזֵק בְּמָעוּזִּי.</b> ׳אוֹ׳ לְשׁוֹן ׳אִם׳, כְּמוֹ ״אוֹ נוֹדַע כִּי שׁוֹר נַגָּח הוּא״ (שמות כא:לו). אוֹ יַחֲזִיק עַמִּי בְּמָעֻזִּי שֶׁלֹּא יְבַקֵּשׁ מָעֹז אֶלָּא מָעֻזִּי, אָז <b>יַעֲשֶׂה שָׁלוֹם לִי</b> לְהָנִיחַ דַּעְתִּי וְאַפִּי, שֶׁמִּתְקַשְׁקֶשֶׁת בִּי עַל שֶׁאֵינִי נוֹקֵם בְּצָרַי, וְאֶנָּקֵם בָּהֶם:
<b>שָׁלוֹם יַעֲשֶׂה לִּי.</b> מִמִּדַּת הַדִּין, שֶׁלֹּא יוּכַל לְקַטְרֵג וְלוֹמַר: ״מַה נִּשְׁתַּנּוּ אֵלּוּ מֵאֵלּוּ?״
<h3>פסוק ו</h3>
<b>הַבָּאִים יַשְׁרֵשׁ יַעֲקֹב.</b> הֲלֹא יְדַעְתֶּם מַה עָשִׂיתִי בָּרִאשׁוֹנָה? הַבָּאִים לְמִצְרַיִם אֲשֶׁר הִשְׁרִישׁ יַעֲקֹב, צָצוּ וּפָרְחוּ שָׁם עַד (אֲשֶׁר) <b>מָלְאוּ פְנֵי תֵבֵל תְּנוּבָה</b>:
<h3>פסוק ז</h3>
<b>הַכְּמַכַּת מַכֵּהוּ הִכָּהוּ</b> הַרְּאִיתֶם בִּגְבוּרָתִי, שֶׁכְּמַכַּת הַמַּכֶּה יַעֲקֹב הִכִּיתִיו? הֵם טִבְּעוּם בַּמַּיִם וַאֲנִי טִבַּעְתִּים בַּמַּיִם. יֵשׁ תְּמִיהוֹת שֶׁהֵם מִתְקַיְּמוֹת, כְּגוֹן זוֹ, וּכְגוֹן (שמואל א ב:כז) ״הֲנִגְלֹה נִגְלֵיתִי אֶל בֵּית אָבִיךָ״, (יחזקאל ח:ו) ״הֲרוֹאֶה אַתָּה מָה הֵמָּה עוֹשִׂים״:
<b>אִם כְּהֶרֶג</b> יִשְׂרָאֵל, שֶׁהָיוּ הֲרוּגִין שֶׁל פַּרְעֹה, הוֹרֵג פַּרְעֹה וְעַמּוֹ?
<h3>פסוק ח</h3>
<b>בְּסַאסְּאָה.</b> בְּאוֹתָהּ מִדָּה:
<b>בְּשַׁלְחָהּ תְּרִיבֶנָּה.</b> כְּשֶׁשִּׁלְּחָה מִצְרַיִם אֶת יִשְׂרָאֵל, תְּרִיבֶנָּה הַמִּדָּה בִּסְאָה שֶׁלָּהּ:
<b>הָגָה בְּרוּחוֹ הַקָּשָׁה.</b> ׳הָגָה׳ דִּבֵּר בְּדִבּוּרוֹ הַקָּשֶׁה:
<b>בְּיוֹם קָדִים.</b> בְּיוֹם ״וַיּוֹלֶךְ ה׳ אֶת הַיָּם בְּרוּחַ קָדִים עַזָּה״ (שמות יד:כא):
<h3>פסוק ט</h3>
<b>לָכֵן.</b> גַּם עַתָּה <b>בְּזֹאת</b> הָיָה מִתְכַּפֵּר <b>עֲוֹן יַעֲקֹב</b> לִזְכּוֹת לְהִגָּאֵל כְּמֵאָז:
<b>וְזֶה כָּל פְּרִי</b> הַטּוֹב לוֹ לְ<b>הָסִיר חַטָּאתוֹ</b>, אִם יָשִׂים <b>כָּל אַבְנֵי</b> מִזְבְּחוֹת בָּמוֹתָיו <b>כְּאַבְנֵי גִיר מְנֻפָּצוֹת</b> מְדֻקָּרוֹת. וְכֵן (תהלים קלז:ט) ״וְנִפֵּץ אֶת עוֹלָלַיִךְ״, וְכֵן (ירמיהו יג:יד) ״וְנִפַּצְתִּים אִיש אֶל אָחִיו״. <b>גִּיר</b> מִין צֶבַע הוּא:
<b>לֹא יָקֻמוּ אֲשֵׁרִים וְחַמָּנִים.</b> לְמַעַן לֹא יָקִימוּ לָהֶם עֲבוֹדָה זָרָה:
<h3>פסוק י</h3>
<b>כִּי עִיר בְּצוּרָה בָּדָד.</b> כִּי בַּעֲשׂוֹתָם זֹאת, עִיר בְּצוּרָה שֶׁל יִשְׁמָעֵאל תִּהְיֶה <b>בָּדָד</b>, וְהַ<b>נָּוֶה</b> יִהְיֶה <b>מְשֻׁלָּח וְנֶעֱזָב כַּמִּדְבָּר</b>:
<b>שָׁם יִרְעֶה עֵגֶל.</b> אֶפְרַיִם יִירָשֶׁנּוּ, שֶׁקָּרוּי ׳עֵגֶל׳, שֶׁנֶּאֱמַר (ירמיהו לא:יח) ״כְּעֵגֶל לֹא לֻמָּד״:
<b>וְכִלָּה סְעִפֶיהָ.</b> עֲנָפֶיהָ:
<h3>פסוק יא</h3>
<b>בִּיבֹשׁ קְצִירָהּ.</b> קְצִירֵי שָׁרָשֶׁיהָ, כְּמוֹ ״תְּשַׁלַּח קְצִירֶיהָ״ (תהלים פ:יב), ״וְעָשָׂה קָצִיר״ (איוב יד:ט). כְּלוֹמַר: כְּשֶׁתִּכְלֶה זְכוּת מְעַט שֶׁכִּבֵּד אֶת אָבִיו, אָז <b>תִּשָּׁבַרְנָה סְעִפֶיהָ</b>:
<b>נָשִׁים בָּאוֹת מְאִירוֹת אוֹתָהּ.</b> עַם חַלָּשׁ כְּנָשִׁים יַדְלִיקוּם, כָּךְ תִּרְגֵּם יוֹנָתָן. <b>מְאִירוֹת</b> כְּמוֹ (מלאכי א:י) ״וְלֹא תָאִירוּ מִזְבְּחִי חִנָּם״, וְכֵן פָּתַר דּוּנָשׁ: מֵחֲמַת שֶׁהָעֵצִים יִהְיוּ יְבֵשִׁים יִהְיוּ נוֹחִים לְהַדְלִיק. אֲבָל מְנַחֵם (מחברת: אר) פָּתַר: ׳מְלַקְּטוֹת׳, כְּמוֹ (שיר השירים ה:א) ״אָרִיתִי מוֹרִי״, (תהלים פ:יג) ״וְאָרוּהָ כָּל עֹבְרֵי דָרֶךְ״. הֵשִׁיב לוֹ דּוּנָשׁ: וַהֲלֹא כְּתִיב ״בִּיבֹשׁ קְצִירָהּ״, וּבַעֲנָפִים יְבֵשִׁים אֵין מְלַקְּטִין פְּרִי. וְכֵן רַבּוֹתֵינוּ, שֶׁאָסְרוּ לְקַבֵּל מֵהֶן צְדָקָה מִפְּנֵי הַטַּעַם הַזֶּה, שֶׁאָמְרוּ בְּבָבָא בַּתְרָא פֶּרֶק קַמָּא (בבא בתרא י ב): לֵית לֵיהּ ״בִּיבֹשׁ קְצִירָהּ תִּשָּׁבַרְנָה״:
<h3>פסוק יב</h3>
<b>יַחְבֹּט ה׳.</b> תִּרְגֵּם יוֹנָתָן: ״יִתְרְמוֹן קְטִילִין״. וַאֲנִי אוֹמֵר: שְׁתֵּי לְשׁוֹנוֹת הַלָּלוּ, ׳חִבּוּט׳ וּ׳לְקִיטָה׳, נוֹפְלִין זֶה עַל זֶה, כְּחוֹבֵט זֵיתָיו וְחוֹזֵר וּמְלַקְּטָן, וַאֲחֵרִים מְלַקְּטִין אוֹתוֹ מִן הָאָרֶץ. כָּךְ הַקָּדוֹשׁ בָּרוּךְ הוּא יַתְחִיל הָאֲסִיפָה, כְּמוֹ שֶׁנֶּאֱמַר: <b>יִתָּקַע בְּשׁוֹפָר גָּדוֹל</b>:
<b>מִשִּׁבֹּלֶת הַנָּהָר.</b> הֵם <b>הָאֹבְדִים בְּאֶרֶץ אַשּׁוּר</b>:
<b>עַד נַחַל מִצְרָיִם.</b> הֵם <b>הַנִּדָּחִים בְּאֶרֶץ מִצְרָיִם</b>:
<b>הַנָּהָר.</b> פְּרָת, הֵם בְּנֵי אַשּׁוּר הַיּוֹשְׁבִים עַל פְּרָת:
<b>עַד נַחַל מִצְרָיִם.</b> הֵם יוֹשְׁבֵי מִצְרַיִם, <b>יַחְבֹּט</b> אוֹתָם כְּחוֹבֵט זֵיתִים:
<b>וְאַתֶּם תְּלֻקְּטוּ.</b> מִן הַגָּלֻיּוֹת:
<b>לְאַחַד אֶחָד.</b> הַמּוֹצֵא אֶחָד מִכֶּם יְבִיאֵהוּ מִנְחָה:
<h3>פסוק יג</h3>
<b>הָאֹבְדִים בְּאֶרֶץ אַשּׁוּר.</b> לְפִי שֶׁנָּפוֹצוּ בְּאֶרֶץ רְחוֹקָה, לִפְנִים מִן הַנָּהָר סַמְבַּטְיוֹן קְרָאָם ׳אוֹבְדִים׳ (בראשית רבה עג ה):
<h2>פרק כח</h2>
<h3>פסוק א</h3>
<b>שִׁכּוֹרֵי אֶפְרַיִם.</b> שֶׁהָיוּ מִשְׁתַּכְּרִין בְּיַיִן טוֹב שֶׁל מְדִינַת פְּרוּגִיתָא, כִּדְאָמַר (שבת קמז ב): מַיָּא דְּדוֹרְמַסְקִית וְחַמְרָא דִּפְרוּגִיתָא קִפְּחוּ עֲשֶׂרֶת הַשְּׁבָטִים:
<b>וְצִיץ נֹבֵל צְבִי תִפְאַרְתּוֹ.</b> וּמַצַּב מַטַּע תִּפְאַרְתּוֹ יִהְיֶה צִיץ הַפֶּרַח שֶׁלּוֹ <b>נוֹבֵל.</b> הֵם תְּאֵנִים הַמְקֻלְקָלוֹת, כְּמוֹ שֶׁשָּׁנִינוּ בִּבְרָכוֹת (ברכות מ ב) עַל הַנּוֹבְלוֹת, וּפֵרְשׁוּ רַבּוֹתֵינוּ: בְּשׁוּלֵי כַּמְרָא, וְ<b>צִיץ</b> נֵץ, כְּדִמְתַרְגְּמִינָן (במדבר יז:כג) ״וַיָּצֵץ צִיץ״ – ״וְאָנֵץ נֵץ״:
<b>אֲשֶׁר</b> נְטוּעִים <b>עַל רֹאשׁ גֵּיא שְׁמָנִים.</b> הִיא כִּנֶּרֶת, שֶׁפֵּרוֹתֶיהָ מְתוּקִים, וְשָׁם הֵם הוֹלְמִים עַצְמָן בְּ<b>יָיִן</b>:
<b>הֲלוּמֵי יָיִן.</b> ״כְּתוּשֵׁי חֲמַר״. וְיֵשׁ עוֹד לִפְתּוֹר <b>צְבִי תִפְאַרְתּוֹ אֲשֶׁר עַל וְגוֹ׳</b>: צְבִי הַתִּפְאֶרֶת שֶׁעַל רֹאשׁ עֲשֶׂרֶת הַשְּׁבָטִים, הַמְּשׁוּחִין בְּגֵאוּת רָאשֵׁי שְׁמָנִים, כְּמוֹ שֶׁנֶּאֱמַר (עמוס ו:ו) ״רֵאשִׁית שְׁמָנִים יִמְשָׁחוּ״. <b>גֵּיא</b> לְשׁוֹן ׳גַּאֲוָה׳, כְּמוֹ (ישעיהו טז:ו) ״מוֹאָב גֵּיא מְאֹד״ (וְאוֹתוֹ הַצִּיץ כְּצִיצַת נוֹבֵל תִּהְיֶה). <b>הֲלוּמֵי יָיִן.</b> כָּךְ קוֹרְאָן עַל שֵׁם שִׁכְרוּתָן, שֶׁנֶּאֱמַר בָּהֶם (עמוס ו:ו) ״הַשּׁוֹתִים בְּמִזְרְקֵי יָיִן״:
<h3>פסוק ב</h3>
<b>הִנֵּה</b> יֵשׁ רוּחַ <b>חָזָק וְאַמִּץ לַה׳</b>, שֶׁהוּא <b>כְּזֶרֶם בָּרָד</b> וְ<b>שַׂעַר קֶטֶב</b> מְרִירִי:
<b>הִנִּיחַ לָאָרֶץ בְּיָד.</b> יַנִּיחֵהוּ עַל אַרְצָם בְּיָדוֹ הַחֲזָקָה, וְיַפִּיל הַנּוֹבְלוֹת מִן הַתְּאֵנִים:
<h3>פסוק ד</h3>
<b>כְּבִכּוּרָהּ בְּטֶרֶם קַיִץ.</b> כְּבִשּׁוּלָהּ שֶׁל תְּאֵנַת <b>צִיץ נֹבֵל</b>:
<b>בְּטֶרֶם קַיִץ.</b> עֵת בִִּשּׁוּל שְׁאָר הַתְּאֵנִים, אֲשֶׁר מִתּוֹךְ שֶׁהִיא בְּכוּרָה קוֹפֵץ עָלֶיהָ וּבוֹלְעָהּ בְּעוֹדָהּ בְּכַפּוֹ, כָּךְ ״וַיִּשְׁקֹד עַל הָרָעָה וַיְבִיאֶהָ עָלֵינוּ״ (דניאל ט:יד):
<h3>פסוק ה</h3>
<b>בַּיּוֹם הַהוּא.</b> כְּהִתָּם הַפּוֹשְׁעִים:
<b>יִהְיֶה ה׳ צְבָאוֹת לַעֲטֶרֶת צְבִי.</b> לַצַּדִּיקִים הַנִּשְׁאָרִים בָּהּ:
<h3>פסוק ו</h3>
<b>וּלְרוּחַ מִשְׁפָּט.</b> יִהְיֶה הַקָּדוֹשׁ בָּרוּךְ הוּא לְהוֹרוֹת מִשְׁפָּט:
<b>לַיּוֹשֵׁב עַל הַמִּשְׁפָּט וְלִגְבוּרָה.</b> יִהְיֶה לְאוֹתָן שֶׁהֵם <b>מְשִׁיבֵי מִלְחָמָה</b>, מִלְחַמְתָּהּ שֶׁל תּוֹרָה (מגילה טו ב):
<h3>פסוק ז</h3>
<b>וְגַם אֵלֶּה.</b> יוֹשְׁבֵי <b>מִשְׁפָּט</b> וּ<b>מְשִׁיבֵי מִלְחָמָה</b> שֶׁבַּדּוֹר הַזֶּה, כְּלוֹמַר: טוֹבִים וַחֲשׁוּבִים שֶׁבָּהֶן, <b>בַּיַּיִן שָׁגוּ</b>, כִּי עַתָּה אֵין טוֹב בָּהֶם:
<b>שָׁגוּ בָּרֹאֶה.</b> הִלְעִיגוּ בְּדִבְרֵי הַנְּבִיאִים, וְיוֹנָתָן תִּרְגֵּם בְּמַאֲכַל מַעֲדַנִּים, שֶׁרָאוּהוּ עֹנֶג לָהֶם:
<b>פָּקוּ פְּלִילִיָּה.</b> הִכְשִׁילוּ הַמִּשְׁפָּט:
<b>פָּקוּ.</b> לְשׁוֹן ״פִּיק בִּרְכַּיִם״ (נחום ב:יא), ״פּוּקָה״ (שמואל א כה:לא):
<h3>פסוק ח</h3>
<b>כִּי כָּל שֻׁלְחָנוֹת.</b> שֶׁלָּהֶם, שֶׁל זִבְחֵי מֵתִים הֵם, שֶׁהֵם כְּ<b>קִיא צוֹאָה</b>:
<b>בְּלִי מָקוֹם.</b> אֵין הַדַּעַת סוֹבַלְתָּן:
<h3>פסוק ט</h3>
<b>אֶת מִי יוֹרֶה דֵעָה.</b> שֶׁמָּא לְתִינוֹקוֹת שֶׁאֵין יוֹדְעִין לְהָבִין, כִּי הַגְּדוֹלִים פָּנוּ לְדֶרֶךְ רָעָה?
<b>גְּמוּלֵי מֵחָלָב.</b> בְּדוּלֵי מֵחָלָב:
<b>עַתִּיקֵי מִשָּׁדָיִם.</b> לְשׁוֹן ״וַיַּעְתֵּק מִשָּׁם״ (בראשית יב:ח). דָּבָר אַחֵר: בְּדוּלִים מִן הַתּוֹרָה שֶׁנִּקְרֵאת חָלָב, וְ<b>עַתִּיקֵי מִשָּׁדָיִם</b> מוּסָרִים מִלִּפְנֵי תַּלְמִידֵי חֲכָמִים:
<h3>פסוק י</h3>
<b>כִּי צַו לָצָו צַו לָצָו.</b> נָבִיא מְצַוֶּה לָהֶם מֵאֵת הַקָּדוֹשׁ בָּרוּךְ הוּא, וְהֵם יֵשׁ לָהֶם צַו שֶׁל עֲבוֹדָה זָרָה כְּנֶגֶד צַו זֶה; וְחוֹזֵר הַנָּבִיא וּמוֹכִיחָם, וְהֵם תָּמִיד אוֹמְרִים: ״יֵשׁ לָנוּ צַו לְצַו שֶׁלָּנוּ חָשׁוּב מִשֶּׁלְּךָ״:
<b>קַו לָקָו.</b> יֵשׁ לָהֶם קַו מִשְׁקוֹלֶת מִשְׁפְּטֵי רֶשַׁע כְּנֶגֶד קַו הַצֶּדֶק:
<b>זְעֵיר שָׁם.</b> הַנָּבִיא אוֹמֵר לָהֶם: עוֹד מְעַט תָּבוֹא עֲלֵיכֶם רָעָה, וְהֵם אוֹמְרִים: ״זְעֵיר שָׁם, יְמַהֵר יָחִישָׁה מַעֲשֵׂהוּ״ (ישעיהו ה:יט) לְיָמִים מוּעָטִין:
<h3>פסוק יא</h3>
<b>בְּלַעֲגֵי שָׂפָה.</b> וְכֵן כָּל לְשׁוֹן לְעָגִים, וְכֵן (ישעיהו לב:ד) ״עִלְּגִים״, שְׁנֵיהֶם לְשׁוֹן הָפוּךְ שֶׁאֵינוֹ מְיֻשָּׁר לְהִשָּׁמַע:
<b>יְדַבֵּר אֶל הָעָם הַזֶּה.</b> כָּל הַמְדַבֵּר אֲלֵיהֶם דְּבַר נְבוּאָה וְתוֹכָחָה, דּוֹמֶה לָהֶם לְלָשׁוֹן נִלְעָג, שֶׁאֵין יְכוֹלִין לְהָבִין בּוֹ:
<h3>פסוק יב</h3>
<b>אֲשֶׁר אָמַר</b> הַנָּבִיא לָהֶם <b>זֹאת הַמְּנוּחָה</b> – לִהְיוֹתְכֶם בְּשַׁלְוָה, <b>הָנִיחוּ לֶעָיֵף</b> – שֶׁלֹּא תִגְזְלוּהוּ, <b>זֹאת</b> תִּהְיֶה לָכֶם <b>הַמַּרְגֵּעָה</b>:
<h3>פסוק יג</h3>
<b>וְהָיָה לָהֶם דְּבַר ה׳ וגו׳.</b> כְּמִדָּתָם יִמְדּוֹד לָהֶם, יִגְזוֹר שֶׁדְּבָרוֹ עֲלֵיהֶם <b>צַו</b> שֶׁל אֻמּוֹת הַמִּשְׁתַּעְבְּדִים בָּם עַל <b>צַו</b>, פְּקוּדָה עַל פְּקוּדָה, עֲבוֹדָה עַל עֲבוֹדָה,<b>קַו</b> שֶׁל פֻּרְעָנוּת כְּנֶגֶד <b>קַו</b> שֶׁל עֲבֵירוֹת שֶׁבְּיָדָם, <b>קַו לָקָו</b> תִּקְוָה חִלּוּף תִּקְוָה, יְקַוּוּ לְאוֹר וְהִנֵּה חֹשֶׁךְ (איוב ג:ט):
<b>זְעֵיר שָׁם זְעֵיר שָׁם.</b> לְיָמִים מוּעָטִים תָּבֹא עֲלֵיהֶם, וְהֵם יִתְמַעֲטוּ שָׁם בְּאֶרֶץ אוֹיְבֵיהֶם:
<h3>פסוק יד</h3>
<b>מֹשְׁלֵי הָעָם הַזֶּה.</b> הָאוֹמְרִים <b>לָצוֹן</b> בְּלָשׁוֹן מָשָׁל, כְּגוֹן:
<h3>פסוק טו</h3>
<b>כָּרַתְנוּ בְרִית אֶת מָוֶת.</b> שֶׁלֹּא יָבֹא עָלֵינוּ:
<b>עָשִׂינוּ חֹזֶה.</b> גְּבוּל שֶׁלֹּא יַעַבְרֶנְהוּ, וְכֵן ״מְחוֹז חֶפְצָם״ (תהלים קז:ל), וְכֵן ״מֶחֱזָה אֶל מֶחֱזָה״ (מלכים א ז:ה), כֻּלָּם לְשׁוֹן ׳גְּבוּל׳ הֵם וְחִיצוֹנוֹ שֶׁל דָּבָר, אשומיי״ר בלע״ז:
<b>שִׁיט שׁוֹטֵף.</b> מַכָּה הַמִּתְהַלֶּכֶת בָּאָרֶץ:
<b>לֹא יְבוֹאֵנוּ.</b> לֹא יָבֹא עָלֵינוּ:
<b>שַׂמְנוּ כָזָב.</b> שַׂמְנוּ עֲבוֹדָה זָרָה:
<b>מַחְסֵנוּ.</b> מַחֲסֶה שֶׁלָּנוּ:
<b>וּבַשֶּׁקֶר נִסְתָּרְנוּ.</b> בְּעֲבוֹדָה זָרָה בָּטַחְנוּ לְהַסְתִּירֵנוּ:
<h3>פסוק טז</h3>
<b>הִנְנִי יִסַּד</b> לְשׁוֹן עָבָר הוּא, כְּמוֹ (אסתר א:ח) ״יִסַּד הַמֶּלֶךְ״, וְכֵן צָרִיךְ לְפוֹתְרוֹ: הִנְנִי הוּא אֲשֶׁר יִסַּד כְּבָר. (<b>בְּצִיּוֹן אֶבֶן</b> כְּבָר) נִגְזְרָה הַגְּזֵרָה לְפָנַי, וְהֶעֱמַדְתִּי מֶלֶךְ מָשִׁיחַ, שֶׁיְּהֵא בְּצִיּוֹן לְ<b>אֶבֶן בֹּחַן</b>, לְשׁוֹן מִבְצָר וְחֹזֶק, כְּמוֹ (ישעיהו לב:יד) ״עֹפֶל וָבַחַן״, וּכְמוֹ ״הֵקִימוּ בְחוּנָיו״ (ישעיהו כג:יג):
<b>מוּסָד מוּסָּד.</b> הָרִאשׁוֹן פַּתַּח לְפִי שֶׁהוּא דָבוּק, מוּסָד שֶׁל מוּסָד, שֶׁהוּא מוּסָד גָּמוּר:
<b>הַמַּאֲמִין לֹא יָחִישׁ.</b> הַמַּאֲמִין דָּבָר זֶה לֹא יְמַהֲרֶנָּה, לֹא יֹאמַר: ״אִם אֱמֶת הוּא, יְמַהֵר לָבֹא״:
<h3>פסוק יז</h3>
<b>וְשַׂמְתִּי מִשְׁפָּט לְקָו.</b> לִפְנֵי בֹּא אוֹתוֹ מֶלֶךְ אָבִיא עֲלֵיכֶם גְּזֵרוֹת לְהָתֵם הַפּוֹשְׁעִים שֶׁבָּכֶם, וְשַׂמְתִּי מִשְׁפָּט יִסּוּרִין לִהְיוֹת לְקָו, כְּלוֹמַר: אָשִׂים קַו מִדַּת יִסּוּרִין לְהָבִיא עֲלֵיכֶם, וְאֶת <b>צְדָקָה</b> אָשִׂים שֶׁתְּהֵא <b>מִשְׁקֹלֶת</b> הַמְיַשֶּׁרֶת בִּנְיַן הַבּוֹנִין בַּחוֹמוֹת, כְּלוֹמַר: שֶׁתְּהֵא צְדָקָה מְהַלֶּכֶת לִפְנֵיהֶם וּמְיַשֶּׁרֶת דַּרְכֵיהֶם, שֶׁיִּכְלוּ הַפּוֹשְׁעִים וְנוֹתְרוּ הַצַּדִּיקִים:
<b>וְיָעָה בָרָד מַחְסֵה כָזָב.</b> אוֹתוֹ כִּסּוּי שֶׁאֲמַרְתֶּם <b>כִּי שַׂמְנוּ כָזָב מַחְסֵנוּ</b>, יָבֹא בָרָד וִיטַאטְאֵנוּ. <b>וְיָעָה</b> לְשׁוֹן ׳טִאוּט׳, כְּמוֹ ״אֶת הַיָּעִים״ (מלכים א ז:מ) שֶׁגּוֹרְפִין בָּהֶן אֵפֶר הַכִּירוֹת:
<b>וְסֵתֶר</b>, שֶׁאֲמַרְתֶּם עָלָיו <b>וּבַשֶּׁקֶר נִסְתָּרְנוּ</b> הַמַּיִם יִשְׁטְפוּהוּ, כְּלוֹמַר: אָבִיא הֲמוֹן אֻמּוֹת שֶׁיִּשְׁבְּרוּ מַצֵּבוֹתֵיכֶם וּפְסִילֵיכֶם. וְלָשׁוֹן <b>מִשְׁפָּט</b> הָאָמוּר כָּאן יושטיצ״א בלע״ז:
<h3>פסוק יח</h3>
<b>וְכֻפַּר בְּרִיתְכֶם אֶת מָוֶת.</b> וְיִתְבַּטֵּל הַבְּרִית אֲשֶׁר אֲמַרְתֶּם <b>כָּרַתְנוּ בְרִית אֶת מָוֶת</b>. כָּל ׳כַּפָּרָה׳ לְשׁוֹן ׳קִנּוּחַ׳ וְ׳סִלּוּק דָּבָר׳, וְכֵן ״אֲכַפְּרָה פָנָיו״ (בראשית לב:כא):
<b>וְחָזוּתְכֶם</b>, אֲשֶׁר אֲמַרְתֶּם: <b>עִם שְׁאוֹל עָשִׂינוּ חֹזֶה</b>:
<b>שׁוֹט שׁוֹטֵף.</b> אֲשֶׁר אֲמַרְתֶּם <b>לֹא יְבוֹאֶנּוּ, וִהְיִיתֶם לוֹ לְמִרְמָס</b>:
<h3>פסוק יט</h3>
<b>בַּבֹּקֶר בַּבֹּקֶר.</b> כְּלוֹמַר, תָּדִיר תָּדִיר אָבִיא עֲלֵיכֶם גְּזֵרוֹת:
<b>וְהָיָה רַק זְוָעָה הָבִין שְׁמוּעָה.</b> זְוָעָה לְכָל הַשּׁוֹמְעִים לְהָבִין שְׁמוּעוֹת פֻּרְעָנוּת הַקָּשׁוֹת שֶׁאָבִיא עֲלֵיכֶם, כָּל הַשּׁוֹמְעִים יָזוּעוּ:
<h3>פסוק כ</h3>
<b>כִּי קָצַר הַמַּצָּע מֵהִשְׂתָּרֵעַ.</b> כִּי אָבִיא עֲלֵיכֶם שׂוֹנֵא דּוֹחֵק אֶתְכֶם, אֲשֶׁר לֹא תוּכְלוּ לְהַסְפִּיק עֲבוֹדָתוֹ, כְּשֶׁיַּצִּיעַ מַצָּעוֹ עֲלֵיכֶם יִקְצַר לוֹ <b>מֵהִשְׂתָּרֵעַ</b> הַשּׁוֹכֵב עָלָיו:
<b>מֵהִשְׂתָּרֵעַ.</b> מִהִשְׁתַּטֵּחַ לְהַאֲרִיךְ אֵיבָרָיו, אישטנדליי״ר בלע״ז:
<b>וְהַמַּסֵּכָה צָרָה.</b> הַנָּסִיךְ שֶׁיִּמְשׁוֹל עֲלֵיכֶם יִהְיֶה מְקוֹמְכֶם דָּחוּק לוֹ בְּהִתְכַּנְּסוֹ לְתוֹכוֹ. וְרַבּוֹתֵינוּ דְּרָשׁוּהוּ (יומא טב) עַל עֲבוֹדָה זָרָה שֶׁהִכְנִיס מְנַשֶּׁה לַהֵיכָל (דברי הימים ב לג:ז): <b>קָצַר הַמַּצָּע</b> הַזֶּה <b>מֵהִשְׂתָּרֵעַ</b>, מֵהִשְׂתָּרֵר עָלָיו שְׁנֵי רֵעִים. וַאֲנִי פֵּרַשְׁתִּיו לְפִי פְּשׁוּטוֹ, וּבְדֶרֶךְ זֶה תִּרְגֵּם יוֹנָתָן. וְאַף מִדְרַשׁ רַבּוֹתֵינוּ יֵשׁ לְיַשְּׁבוֹ עַל אֹפֶן הַדִּבּוּר, כְּלוֹמַר: לָמָּה אֲנִי מֵבִיא עֲלֵיכֶם פֻּרְעָנוּת זוֹ? לְפִי שֶׁ<b>קָּצַר הַמַּצָּע מֵהִשְׂתָּרֵעַ</b> אֲנִי לְבַדִּי עָלָיו, שֶׁנֶּאֱמַר (מלכים א ח:כז) ״הִנֵּה הַשָּׁמַיִם לֹא יְכַלְכְּלוּךָ״, וְכָל שֶׁכֵּן בְּהַכְנִיסְכֶם מַסֵּכָה עִמִּי, כִּבְיָכוֹל צַר לָנוּ הַמָּקוֹם:
<h3>פסוק כא</h3>
<b>כִּי כְהַר פְּרָצִים.</b> תִּרְגֵּם יוֹנָתָן: ״אֲרֵי כְּמָא דְזָעוּ טוּרַיָּא כַּד אִתְגְּלִי יְקָרָא דַה׳ בְּיוֹמֵי עֻזִּיָּה מַלְכָּא (ישעיהו ו:ד), וּכְנִיסִין דַּעֲבִיד לִיהוֹשֻׁעַ בְּמֵישַׁר גִּבְעוֹן (יהושע י:יב) וְכוּ׳, כֵּן יִתְגְּלֵי לְאִתְפָּרְעָא מִדְּעַבְדִין וְכוּ׳״:
<b>זָר מַעֲשֵׂהוּ.</b> יִדְמֶה לָכֶם לְזָר, כִּי יָבוֹא עֲלֵיכֶם פֻּרְעָנוּת קָשָׁה:
<b>וְלַעֲבֹד עֲבֹדָתוֹ.</b> לַעֲשׂוֹת מְלַאכְתּוֹ, כְּמוֹ ׳עֲבוֹדַת הָאֲדָמָה׳, לבורי״ר בלע״ז:
<h3>פסוק כב</h3>
<b>וְעַתָּה אַל תִּתְלוֹצָצוּ.</b> לֵאמֹר ״כָּרַתְנוּ בְרִית אֶת מָוֶת״ (ישעיהו כח:טו):
<b>מוֹסְרֵיכֶם.</b> יִסּוּרִין:
<h3>פסוק כד</h3>
<b>הֲכֹל הַיּוֹם</b> לְשׁוֹן תְּמִיהָה הוּא, לְכָךְ נָקוּד חֲטַף פַּתַּח:
<b>יַחֲרֹשׁ.</b> מִי שֶׁחוֹרֵשׁ לִזְרוֹעַ, וְכִי הַחוֹרֵשׁ כְּדֵי לִזְרֹעַ לְעוֹלָמִים חוֹרֵשׁ? אִם כֵּן, מַה יּוֹעִיל? אַף הַנְּבִיאִים מוֹכִיחִים אֶתְכֶם לְהַחֲזִירְכֶם לְמוּטָב, הַלְּעוֹלָמִים יוֹכִיחוּ וְלֹא יוֹעִילוּ?
<b>יִפְתַּח וִישַׂדֵּד אַדְמָתוֹ.</b> וְכִי לְעוֹלָם לֹא יִזְרַע, אֶלָּא תָּמִיד יִפְתַּח אֶת הָאֲדָמָה בְּאִתִּים וּבִכְלֵי מַחֲרֵשָׁה? <b>וִישַׂדֵּד</b> לְשׁוֹן עֲבוֹדַת שָׂדֶה. <b>יִפְתַּח וִישַׂדֵּד</b> – בִּתְחִלָּה הוּא עוֹשֶׂה תְּלָמִים רְחָבִים וְסוֹף הוּא עוֹשֶׂה תְּלָמִים קְטַנִּים בְּמִדְרַשׁ רַבִּי תַּנְחוּמָא:
<h3>פסוק כה</h3>
<b>הֲלוֹא</b> כֵּן דֶּרֶךְ הַחוֹרֵשׁ: כֵּיוָן שֶׁחוֹרֵשׁ, מַשְׁוֶה פְּנֵי הָאֲדָמָה וְאַחַר כָּךְ זוֹרֵעַ:
<b>וְהֵפִיץ קֶצַח.</b> אִם קֶצַח בָּא לִזְרוֹעַ, זוֹרְעָהּ בִּתְפוּצָה, וְאִם <b>כַמֹּן</b> בָּא לִזְרוֹעַ, זוֹרְעוֹ בִּזְרִיקָה. <b>קֶצַח</b> מִין אֹכֶל הוּא:
<b>וְשָׂם חִטָּה שׂוֹרָה וּשְׂעֹרָה נִסְמָן וְכֻסֶּמֶת גְּבֻלָתוֹ.</b> וְאִם תְּבוּאָה בָּא לִזְרֹעַ, כָּךְ הוּא מִנְהָגוֹ: זוֹרֵעַ הַחִטִּין בְּאֶמְצַע הַחֲרִישָׁה, וְהַשְּׂעוֹרָה זוֹרֵעַ סָבִיב לָהֶם לָהֶם, וְהַכּוּסְמִין זוֹרְעָהּ עַל גְּבוּלֵי הַשָּׂדֶה וּמְצָרָיו. <b>שׂוֹרָה</b> לְשׁוֹן ׳שְׂרָרָה׳, זוֹרֵעַ בָּאֶמְצַע, וְנִמְצָאָה שׂוֹרָה עַל הַשְּׂעוֹרִין וְהַכּוּסְמִין:
<h3>פסוק כו</h3>
<b>וְיִסְּרוֹ לַמִּשְׁפָּט וְגוֹ׳.</b> אַף מִי שֶׁ<b>אֱלֹהָיו יוֹרֶנּוּ</b>, לֹא לָנֶצַח יִשְׁלַח נְבִיאִים לְהוֹכִיחוֹ. אַחֲרֵי שֶׁאֵינוֹ שׁוֹמֵעַ לַתּוֹכָחָה, הוּא יְיַסְּרֶנּוּ בְּמִשְׁפְּטֵי יִסּוּרִין כְּדֵי שֶׁתּוֹעִיל עֲמַל תּוֹכַחְתּוֹ שֶׁהוֹכִיחַ, כָּזֶה שֶׁמַשְׁוֶה פְּנֵי הָאָרֶץ לִזְרוֹעַ כְּדֵי שֶׁתִּצְלַח עֲמַל חֲרִישָׁתוֹ שֶׁחָרַשׁ:
<h3>פסוק כז</h3>
<b>בֶחָרוּץ.</b> הוּא עֵץ עָשׂוּי חֲרִיצִים חֲרִיצִים, וּשְׁמוֹ ״מוֹרַג״ (ישעיהו מא:טו), וּמְחַתֵּךְ בּוֹ הַקַּשִּׁין לִהְיוֹת תֶּבֶן:
<b>כִּי לֹא בֶחָרוּץ יוּדַשׁ קֶצַח.</b> לְפִי שֶׁזַּרְעוֹ נוֹחַ לָצֵאת מִתּוֹךְ קַשִּׁין שֶׁלּוֹ, וְכֵן עַל <b>כַּמֹּן</b> לֹא יָסִבּוּ <b>אוֹפַן עֲגָלָה</b> לְדוּשׁוֹ, לְפִי כִּי קַל הַקֶּצַח לְחוֹבְטָהּ <b>בַּמַטֶּה</b> וְהַ<b>כַּמֹּן בַּשָּׁבֶט</b>:
<h3>פסוק כח</h3>
<b>לֶחֶם יוּדָק.</b> וְאֶת מִי דָּקִים בִּדְבָרִים קָשִׁין? אֶת הַלֶּחֶם שֶׁל תְּבוּאָה, לְפִי שֶׁאֵינָהּ נוֹחָה לֵחָבֵט:
<b>כִּי לֹא לָנֶצַח אָדוֹשׁ יְדוּשֶׁנּוּ.</b> הֲרֵי ׳כִּי׳ זֶה מְשַׁמֵּשׁ בִּלְשׁוֹן ׳אֶלָּא׳: לֹא לָנֶצַח כּוֹתְשִׁין עָלָיו, לְפִי שֶׁלְּעוֹלָם לֹא יִכְתְּשׁוּ גַּרְעִינֵי הַזֶּרַע לִהְיוֹת נִדָּשִׁין לִכָּתֵת עַל יְדֵי הֶחָרוּץ וְאוֹפַן הָעֲגָלָה:
<b>וְהָמַם גִּלְגַּל עֶגְלָתוֹ וּפָרָשָׁיו.</b> וּכְשֶׁמְּסַבְּבִין עָלָיו אוֹפַנֵּי עֲגָלָה לְדֻקּוֹ וּלְדוּשׁוֹ, אֲפִלּוּ הַגִּלְגַּל הוּמַם וּמִשְׁתַּבֵּר, וְכֵן שְׁאָר כְּלֵי הָעֲגָלָה עִמּוֹ הַמַּפְרִישִׁים אֶת הַתְּבוּאָה מִקַּשֶּׁיהָ <b>לֹא יְדֻקֶּנּוּ</b>, וְהַחִטִּים אֵינָם נִדֹּקִּין לִהְיוֹת נִטְחָנִין. אָדוֹשׁ יְדוּשֶׁנּוּ – כְּמוֹ ״עָשֹׂה יַעֲשֶׂה״ (יחזקאל לא:יא), ״צָנוֹף יִצְנֹף״ (ישעיהו כב:יח), וְאָלֶ״ף זוֹ בָּאָה בִּמְקוֹם הֵ״א, כְּמוֹ ״וְאַחֲרֵי כֵן אֶתְחַבַּר יְהוֹשָׁפָט״ (דברי הימים ב כ:לה) כְּמוֹ הִתְחַבֵּר, אַף כָּאן הָדוֹשׁ יְדוּשֶׁנּוּ, וְכֵן חִבְּרוֹ מְנַחֵם:
<h3>פסוק כט</h3>
<b>גַּם זֹאת מֵעִם וגו׳.</b> גַּם זֹאת, כְּדֶרֶךְ דָּשֵׁי תְּבוּאָה וְחוֹבְטֵי קֶצַח וְכַמֹּן, <b>מֵעִם</b> הַקָּדוֹשׁ בָּרוּךְ הוּא יָצָא:
<b>הִפְלִיא עֵצָה.</b> לְהַרְאוֹתְכֶם רְמָזִים בְּדֶרֶךְ חִדּוּשׁ מָשָׁל נִפְלָא וּמְכֻסֶּה, כִּי כַּאֲשֶׁר הַכַּמּוֹן וְהַקֶּצַח אֵינָם מַכְבִּידִין עֲלֵיהֶם בִּמְדוּשָׁה רַבָּה, לְפִי שֶׁהֵם נֶחְבָּטִין בְּקַל, כָּךְ אִלּוּ הֱיִיתֶם מְמַהֲרִין לְקַבֵּל מוּסָר, לֹא הָיָה מַכְבִּיד עֲלֵיכֶם גְּזֵרוֹת; וְאַתֶּם קָשִׁים לְקַבֵּל תּוֹכָחוֹת כַּתְּבוּאָה הַקָּשָׁה לָדוּשׁ, לְכָךְ יַכְבִּיד עֲלֵיכֶם הַרְבֵּה, וְלֹא לָנֶצַח לְכִלָּיָה יָרִיב וִידַקֶּה, כַּאֲשֶׁר ״לֹא לָנֶצַח אָדוֹשׁ יְדוּשֶׁנּוּ״ (ישעיהו כח:כח), וְיִכְלוּ חִצֵּי מַכּוֹתָיו וְאַתֶּם לֹא תִכְלוּ, דֻּגְמַת הֲמִימַת הַגַּלְגַּל וְהָעֲגָלָה וְהַחִטִּין לֹא יִדֹּקּוּ; וְאִלּוּ הֱיִיתֶם נוֹחִים לִכְלוֹת, לֹא הָיָה בּוֹדֵק אֶתְכֶם בְּיִסּוּרִין קָשִׁין, כַּפִּשְׁתָּנִי הַזֶּה, כְּשֶׁהוּא יוֹדֵעַ שֶׁפִּשְׁתָּנוֹ יָפֶה, הוּא מְנַקֵּשׁ עָלֶיהָ (בראשית רבה לד ב):
<h2>פרק כט</h2>
<h3>פסוק א</h3>
<b>הוֹי אֲרִיאֵל.</b> תִּרְגֵּם יוֹנָתָן: ״מַדְבְּחָא דַה׳״, וְאַף יְחֶזְקֵאל קְרָאוֹ כֵּן, שֶׁנֶּאֱמַר (יחזקאל מג:טז): ״וְהָאֲרִיאֵל שְׁתֵּים עֶשְׂרֵה״, עַל שֵׁם אֵשׁ שֶׁל מַעְלָה שֶׁהָיְתָה רוֹבֶצֶת כַּאֲרִי עַל גַּבֵּי הַמִּזְבֵּחַ, כְּמוֹ שֶׁשָּׁנִינוּ בְּסֵדֶר יוֹמָא (כא ב). וְרַבּוֹתֵינוּ פֵּרְשׁוּ עַל הַהֵיכָל, שֶׁהָיָה צַר מֵאַחֲרָיו וְרָחָב מִלְּפָנָיו:
<b>קִרְיַת חָנָה דָוִד.</b> ״דְּאִתְבְּנֵי בְּקַרְתָּא דִּשְׁרָא בַּהּ דָּוִד״ (תרגום יונתן):
<b>סְפוּ שָׁנָה עַל שָׁנָה.</b> וְתָמִיד עֲוֹנוֹתֵיכֶם הוֹלְכִים וַחֲזָקִים, עַד שֶׁ<b>חַגִּים</b> שֶׁלָּכֶם <b>יִנְקֹפוּ</b> וְיִכָּרְתוּ, לְשׁוֹן ״נוֹקֵף זַיִת״ (ישעיהו יז:ו):
<h3>פסוק ב</h3>
<b>וְהָיְתָה לִּי כַּאֲרִיאֵל</b> תְּהֵא מֻקֶּפֶת חַלְלֵי חֶרֶב, כְּמִזְבֵּחַ הַמֻּקָּף זִבְחֵי בְּהֵמָה:
<h3>פסוק ג</h3>
<b>כַדּוּר.</b> כְּשׁוּרָה שֶׁל גְּיָסוֹת מַקִּיפוֹת:
<b>מֻצָּב.</b> לְשׁוֹן ׳כַּרְקוֹם׳, הַ<b>מֻּצָּב</b> עַל הָעֲיָרוֹת (גיטין כח ב):
<b>מְצֻרוֹת.</b> לְשׁוֹן ׳מָצוֹר׳:
<h3>פסוק ד</h3>
<b>מֵאֶרֶץ תְּדַבֵּרִי.</b> יְהֵא נִרְאֶה כְּאִלּוּ דִּבּוּר הַיּוֹצֵא מִפִּיךְ יוֹצֵא מִתַּחַת הַקַּרְקַע:
<b>אִמְרָתֵךְ תְּצַפְצֵף.</b> לְהִתְחַנֵּן אֵלַי, וּמִתּוֹךְ תְּחִנָּתֵךְ יִכָּמְרוּ רַחֲמַי:
<b>צִפְצוּף.</b> הוּא לְשׁוֹן קוֹל לַחַשׁ כְּקוֹל עוֹפוֹת דַּקִּים:
<h3>פסוק ה</h3>
<b>וְהָיָה כְּאָבָק דַּק הֲמוֹן זָרָיִךְ.</b> אֻכְלוּסֵי סַנְחֵרִיב, שֶׁיִּהְיוּ לְמַאֲכֹלֶת אֵשׁ וְיֵעָשׂוּ אָבָק:
<b>וְהָיָה.</b> הַדָּבָר הַזֶּה:
<b>פֶתַע פִּתְאֹם.</b> מִקְרֶה פִּתְאוֹם:
<h3>פסוק ו</h3>
<b>מֵעִם ה׳ צְבָאוֹת תִּפָּקֵד.</b> וְאַחֲרֵי שֶׁתִּשְׁפְּלִי וּ<b>תְצַפְצֵף אִמְרָתֵךְ, תִּפָּקֵד</b> אֲרִיאֵל מֵאִתִּי לְהוֹשִׁיעָהּ <b>בְּרַעַם וּבְרַעַשׁ וְגוֹ׳</b>:
<h3>פסוק ז</h3>
<b>וְהָיָה כַּחֲלוֹם.</b> שֶׁדּוֹמֶה שֶׁרוֹאֶה וְלֹא רָאָה, כָּךְ יִהְיֶה <b>הֲמוֹן כָּל הַגּוֹיִם</b> יִדְמוּ לִכְבּוֹשׁ וְלֹא תַעֲלֶה בְּיָדָם:
<b>וְכָל צֹבֶיהָ.</b> הַמַּצִּיבִים עָלֶיהָ מַצָּב וּמַשְׁחִית, שֶׁקּוֹרִין צנבי״ל בלע״ז, כְּמוֹ שֶׁנֶּאֱמַר בְּשָׁאוּל (שמואל א יד:טו): ״הַמַּצָּב וְהַמַּשְׁחִית חָרָדוּ״:
<h3>פסוק ח</h3>
<b>שׁוֹקֵקָה.</b> תְּאֵבָה, וְכֵן ״אֶל אִישֵׁךְ תְּשׁוּקָתֵךְ״ (בראשית ג:טז):
<b>כֵּן יִהְיֶה וגו׳.</b> לֹא יַשִּׂיגוּ תַּאֲוָתָם אֲשֶׁר יָזְמוּ לַעֲשׂוֹת:
<h3>פסוק ט</h3>
<b>הִתְמַהְמְהוּ.</b> הֱווּ מְתוּנִים לְהִתְבּוֹנֵן לַחֲשׁוֹב עַל מַעַלְלֵיכֶם:
<b>וּתְמָהוּ.</b> וְתִהְיוּ תְמֵהִים עַל קִלְקוּלְכֶם:
<b>הִשְׁתַּעַשְׁעוּ.</b> לְשׁוֹן ״עֵינָיו הָשַׁע״ (ישעיהו ו:י), הָיוּ עִוְּרִים מֵרְאוֹת:
<b>שָׁכְרוּ.</b> עַצְמְכֶם <b>וְלֹא</b> מִ<b>יַּיִן</b>, לָמָּה?
<h3>פסוק י</h3>
<b>כִּי נָסַךְ עֲלֵיכֶם ה׳ וגו׳</b> – לְשׁוֹן ״מֶזֶג״, כְּמוֹ ״מָסְכָה יֵינָהּ״ (משלי ט:ב), אוֹ לְשׁוֹן ׳נְסִיכוּת׳: הִשְׁלִיט בָּכֶם רוּחַ תַּרְדֵּמָה. עַל פּוֹשְׁעֵי יִשְׂרָאֵל הָיָה נִבָּא, שֶׁהָיוּ חוֹזִים בַּכּוֹכָבִים:
<h3>פסוק יא</h3>
<b>חֲזוּת הַכֹּל.</b> כָּל מַה שֶׁהֱיִיתֶם חוֹזִים בַּמַּזָּלוֹת, יִהְיֶה מְכֻסֶּה מִכֶּם כְּדִבְרֵי אִגֶּרֶת הַחֲתוּמָה בְּשַׁעֲוָה, אֲשֶׁר יִתְּנוּהָ לִקְרוֹתָהּ לְיוֹדֵעַ לִקְרוֹת אִגֶּרֶת, <b>וְאָמַר: ״לֹא אוּכַל״</b>, שֶׁהֲרֵי אֵין אֲנִי רוֹאֶה בְּתוֹכָהּ לְפִי שֶׁהִיא חֲתוּמָה:
<h3>פסוק יב</h3>
<b>וְנִתַּן הַסֵּפֶר עַל אֲשֶׁר לֹא יָדַע סֵפֶר.</b> וּכְשֶׁנּוֹטְלִין מִמֶּנּוּ וּפוֹתְחִין חוֹתָמָהּ וְנוֹתְנִין אוֹתָהּ לְמִי שֶׁאֵינוֹ מַכִּיר לְשׁוֹן אִגֶּרֶת, וְאוֹמְרִין לוֹ <b>״קְרָא נָא זֶה״, וְאָמַר ״לֹא יָדַעְתִּי סֵפֶר״</b>. כָּךְ כְּשֶׁתַּשְׁבִּיעַ שַׂר הָאֵשׁ יֹאמַר <b>״לֹא אוּכַל כִּי חָתוּם</b> הַדָּבָר מִמֶּנִּי״, וּכְשֶׁתַּשְׁבִּיעַ אֶת חֲבֵירוֹ יֹאמַר ״אֵינִי מַכִּיר אֶת הַשֵּׁם הַזֶּה שֶׁאַתָּה מַשְׁבִּיעֵנִי בּוֹ, שֶׁאֵין זֶה שְׁמִי״. וְזֶהוּ שֶׁאָמַר יִרְמְיָה ״הִנְנִי מֵסֵב אֶת כְּלֵי הַמִּלְחָמָה אֲשֶׁר בְּיֶדְכֶם״ (ירמיהו כא:ד), זֶה הַשֵּׁם הַמְפֹרָשׁ. בְּמִדְרַשׁ תְּהִלִּים (מדרש תהלים לו ה):
<h3>פסוק יג</h3>
<b>יַעַן כִּי נִגַּשׁ הָעָם הַזֶּה.</b> יוֹנָתָן תִּרְגֵּם: ״חֲלַף דְּאִתְרַבְרַב עַמָּא הָדֵין״, כְּלוֹמַר: נִגְּשׁוּ לְהַגְבִּיהַּ עַצְמָן עַד לַשָּׁמַיִם, הֵם מַרְאִין עַצְמָן כִּמְכַבְּדִין אוֹתִי בְּפֶה וְשָׂפָה, וְאֶת לִבָּם הִרְחִיקוּ <b>מִמֶּנִּי</b>:
<b>וַתְּהִי יִרְאָתָם אֹתִי.</b> לֹא בְּלֵב שָׁלֵם, כִּי אִם בְּ<b>מִצְוַת</b> הָ<b>אֲנָשִׁים</b> הַמְּלַמְּדִים אוֹתָם. הִתְרָאוּ כְּנִכְנָעִים מִלְּפָנָיו כְּדֵי לְפַתּוֹתוֹ בְּפִיכֶם:
<h3>פסוק יד</h3>
<b>לָכֵן הִנְנִי.</b> הוּא אֲשֶׁר יוֹסִיף <b>לְהַפְלִיא</b> פֶּלֶא נוֹסָף עַל פֶּלֶא, כִּסּוּי עַל כִּסּוּי, אֹטֶם עַל אֹטֶם. וּמַהוּ <b>הַפְּלֵא וָפֶלֶא? וְאָבְדָה חָכְמַת חֲכָמָיו</b> – קָשֶׁה סִלּוּקָם שֶׁל חַכְמֵי יִשְׂרָאֵל כִּפְלַיִם כְּחֻרְבַּן בֵּית הַמִּקְדָּשׁ וְכָל קְלָלוֹת שֶׁבְּמִשְׁנֵה תוֹרָה, שֶׁכֻּלָּן אֵינָן אֶלָּא הַפְלָאָה אַחַת, ״וְהִפְלָא ה׳ אֶת מַכּוֹתְךָ״ (דברים כח:נט), וְכָאן שְׁתֵּי הַפְלָאוֹת (איכה רבה א לז):
<h3>פסוק טו</h3>
<b>לַסְתִּר עֵצָה.</b> כְּמוֹ ׳לְהַסְתִּיר עֵצָה׳:
<h3>פסוק טז</h3>
<b>הַפְכְּכֶם אִם כְּחֹמֶר הַיֹּצֵר יֵחָשֵׁב.</b> תַּהְפּוּכוֹת שֶׁלָּכֶם, הֲזֹאת אַתֶּם יוֹדְעִים שֶׁהוּא <b>כְּחֹמֶר הַיֹּצֵר</b>? שֶׁאֵין הַחֹמֶר יָכוֹל לוֹמַר <b>לְעֹשֵׂהוּ לֹא עֲשָׂנִי</b>, כָּךְ אֵינְכֶם יְכוֹלִין לוֹמַר שֶׁאֵינִי מֵבִין מַעֲשֵׂיכֶם:
<b>כְּחֹמֶר וגו׳.</b> לָשׁוֹן תְּמִיהָה הוּא, וְיֵשׁ תְּמִיהוֹת הַמִּתְקַיְּמוֹת:
<b>לְעֹשֵׂהוּ.</b> כְּמוֹ ׳עַל עוֹשֵׂהוּ׳, וְדֻגְמָתוֹ: ״וְאָמַר פַּרְעֹה לִבְנֵי יִשְׂרָאֵל״ (שמות יד:ג), ״פֶּן יֹאמְרוּ לִי אִשָּׁה הֲרָגָתְהוּ״ (שופטים ט:נד):
<b>וְיֵצֶר אָמַר לְיוֹצְרוֹ לֹא הֵבִין.</b> אָמַר עַל יוֹצְרוֹ ״לֹא הֵבִין מַה בְּיִצְרוֹ״? וַהֲלֹא הוּא בָּנָה אֶת הַמַּטְמוֹנִיּוֹת וְהַחֲדָרִים וְהַמַּחֲשָׁבוֹת!
<h3>פסוק יז</h3>
<b>הֲלוֹא עוֹד מְעַט</b> בְּיָמִים מוּעָטִין נָקֵל בְּעֵינַי אִם תָּשׁוּבוּ אֵלַי:
<b>וְשָׁב לְבָנוֹן.</b> שֶׁהוּא יַעַר עֵצִים, לִהְיוֹת כַּרְמֶל, וְיִשּׁוּב שָׂדוֹת וּכְרָמִים:
<b>וְהַכַּרְמֶל לַיַּעַר יֵחָשֵׁב.</b> תִּרְגֵּם יוֹנָתָן: ״קִירְוִין סַגִּיאִין יֵיתִיב״. וְאַגָּדָה בִּבְרֵאשִׁית רַבָּה (בראשית רבה כד א): חוּרְשִׁין דְּבַר אִינָשׁ, יִשּׁוּב עָרִים וּבְנֵי אָדָם רָצוּף וּמָלֵא כַּיַּעַר הַזֶּה, שֶׁהוּא מָלֵא עֵצִים:
<h3>פסוק יח</h3>
<b>וְשָׁמְעוּ בַיּוֹם הַהוּא וגו׳.</b> וְתִבָּטֵל הַקְּלָלָה הָאֲמוּרָה לְמַעְלָה, ״כִּי נָסַךְ ה׳ עֲלֵיכֶם וגו׳ וַתְּהִי לָכֶם חֲזוּת הַכֹּל וגו׳ וְאָבְדָה חָכְמַת חֲכָמָיו״ (ישעיהו כט:י):
<h3>פסוק יט</h3>
<b>עֲנָוִים.</b> סַבְלָנִים, שֶׁסָּבְלוּ עֻלּוֹ שֶׁל הַקָּדוֹשׁ בָּרוּךְ הוּא וּגְזֵרוֹתָיו:
<h3>פסוק כ</h3>
<b>כָּל שֹׁקְדֵי אָוֶן.</b> הַשּׁוֹקְדִים וּמִתְבּוֹנְנִים הֵיאַךְ יִפְעֲלוּ אָוֶן:
<h3>פסוק כא</h3>
<b>מַחֲטִיאֵי אָדָם בְּדָבָר.</b> הֵם נְבִיאֵי הַשֶּׁקֶר:
<b>וְלַמּוֹכִיחַ בַּשַּׁעַר יְקֹשׁוּן.</b> ״וּלְדְמוֹכַח לְהוֹן בָּעַן לֵיהּ תַּקְלָא״ (תרגום יונתן). לְשׁוֹן ׳מוֹקֵשׁ׳:
<b>וַיַּטּוּ בַתֹּהוּ צַדִּיק.</b> ״וְאַסְטִיאוּ בְּשֶׁקֶר דִּין זַכָּאִין״ (תרגום יונתן):
<h3>פסוק כב</h3>
<b>אֲשֶׁר פָּדָה אֶת אַבְרָהָם.</b> מֵאוּר כַּשְׂדִּים:
<b>לֹא עַתָּה יֵבוֹשׁ יַעֲקֹב</b> מֵאָבִיו:
<b>וְלֹא עַתָּה פָּנָיו יֶחֱוָרוּ.</b> מֵאֲבִי אָבִיו, שֶׁאֵין נִמְצָא פְּסוּל בְּמִטָּתוֹ, וּמִטָּתוֹ שְׁלֵמָה:
<h3>פסוק כג</h3>
<b>כִּי בִרְאֹתוֹ יְלָדָיו.</b> אֲשֶׁר יִהְיוּ מַעֲשֵׂי יָדַי, כְּלוֹמַר: צַדִּיקִים <b>בְּקִרְבּוֹ, כִּי בִרְאֹתוֹ בְּקִרְבּוֹ</b> אֲשֶׁר <b>יְלָדָיו מַעֲשֵׂה יָדַי יַקְדִּישׁוּ שְׁמִי</b>, כְּגוֹן חֲנַנְיָה מִישָׁאֵל וַעֲזַרְיָה (דניאל ג), לְכָךְ לֹא <b>יֶחֱוָרוּ פָּנָיו</b>:
<h3>פסוק כד</h3>
<b>וְרוֹגְנִים יִלְמְדוּ לֶקַח.</b> לָשׁוֹן ״וַתֵּרָגְנוּ בְאָהֳלֵיכֶם״ (דברים א:כז), אוֹתָם שֶׁהָיוּ מִתְלוֹנְנִים וְנִרְגָּנִים עַל דִּבְרֵי הַנְּבִיאִים יִלְמְדוּ לֶקַח:
<h2>פרק ל</h2>
<h3>פסוק א</h3>
<b>סוֹרְרִים.</b> סָרִים מִן הַדֶּרֶךְ:
<b>לִנְסֹךְ מַסֵּכָה.</b> לְהַמְשִׁיל עֲלֵיהֶם מוֹשֵׁל, <b>וְלֹא רוּחִי</b> וְדַעְתִּי בַּדָּבָר; וּמַהוּ הַנִּסּוּךְ? הוּא פַּרְעֹה:
<h3>פסוק ב</h3>
<b>הַהֹלְכִים לָרֶדֶת מִצְרַיִם.</b> עַל הוֹשֵׁעַ בֶּן אֵלָה, ״אֲשֶׁר שָׁלַח מַלְאָכִים אֶל סוֹא מֶלֶךְ מִצְרַיִם״ (מלכים ב יז:ד):
<b>לָרֶדֶת מִצְרַיִם.</b> אֶרֶץ יִשְׂרָאֵל גְּבוֹהָה מִכָּל הָאֲרָצוֹת (קידושין סט א). דָּבָר אַחֵר: יְרִידָה הִיא לָהֶם:
<b>וְלַחְסוֹת.</b> לְהִתְכַּסּוֹת, אבריאי״ר בלע״ז:
<h3>פסוק ד</h3>
<b>כִּי הָיוּ בְצֹעַן שָׂרָיו.</b> שֶׁל מֶלֶךְ יִשְׂרָאֵל בִּשְׁלִיחוּת לְמֶלֶךְ מִצְרָיִם:
<b>חָנֵס.</b> הִיא תַּחְפַּנְחֵס:
<h3>פסוק ה</h3>
<b>כֹּל הוֹבִאישׁ.</b> כֻּלָּם בִּיְּשׁוּ אֶת עַצְמָן לִקְנוֹת לָהֶם אֲדוֹנִים חִנָּם, וְעַם הָאָרֶץ <b>לֹא יוֹעִילוּ לָמוֹ</b>:
<b>עַל עַם.</b> בִּשְׁבִיל <b>עַם לֹא יוֹעִילוּ לָמוֹ</b>:
<b>לְחֶרְפָּה.</b> גִּדּוּף, דישטרב״ר בלע״ז:
<h3>פסוק ו</h3>
<b>מַשָּׂא בַּהֲמוֹת נֶגֶב.</b> ״מַטְלִין עַל בְּעִירְהוֹן בְּאוֹרַח דָּרוֹמָא״ (תרגום יונתן), לְפִי שֶׁאֶרֶץ מִצְרַיִם בִּדְרוֹמָהּ שֶׁל אֶרֶץ יִשְׂרָאֵל, וְזֶהוּ הַגִּדּוּף וְהַחֶרְפָּה שֶׁמְּחָרְפִין אוֹתָן: רְאוּ אֶת אֵלּוּ שֶׁטּוֹעֲנִין מַשָּׂאוֹת מָמוֹנָם עַל בַּהֲמְתָּם לְהוֹלִיךְ שֹׁחַד לְמִצְרַיִם חִנָּם, וּמְסַכְּנִין עַצְמָן בַּמִּדְבָּרוֹת <b>אֶרֶץ צָרָה וְצוּקָה וְכוּ׳</b>:
<b>אֶפְעֶה.</b> מִין נָחָשׁ רַע הוּא, וְאֵין בָּעוֹלָם כִּי אִם שְׁנַיִם זָכָר וּנְקֵבָה, וְהֵם יוֹלְדִים לְשִׁבְעִים שָׁנָה (בכורות ח א), וְאַף <b>שָׂרָף מְעוֹפֵף</b> מִין נָחָשׁ הוּא, וְלֹא שֶׁיִּהְיוּ לוֹ כְּנָפַיִם לָעוּף, אֶלָּא קוֹפֵץ וּמְדַלֵּג רָחוֹק מְאֹד וְזוֹרֵק לַהַב מִפִּיו:
<b>חֵילֵיהֶם.</b> מָמוֹנָם:
<b>דַּבֶּשֶׁת.</b> חֲטוֹטְרָא, חלדרוב״א בלע״ז, יֵשׁ לוֹ לַגָּמָל בִּמְקוֹם טְעִינַת הַמַּשָּׂא, וְעַל שֵׁם שֶׁמִּתְרַקֶּבֶת תָּמִיד וְסָכִין שָׁם דְּבַשׁ לִרְפוּאָה קְרוּיָה דַּבֶּשֶׁת, כְּדְאָמְרִינַן בְּבָבָא מְצִיעָא (בבא מציעא לח ב): דְּבַשׁ וְהִדְבִּישׁ חָזֵי לִכְתִישָׁא דְּגַמְלֵי:
<h3>פסוק ז</h3>
<b>לָזֹאת.</b> לְמִצְרַיִם:
<b>רַהַב הֵם.</b> גַּסֵּי הָרוּחַ:
<b>שָׁבֶת.</b> עַם בָּטֵל וּמִתְגָּאִים חִנָּם. דָּבָר אַחֵר: <b>שָׁבֶת</b> – רַהְבָּם וְגַסּוּתָם שֶׁלָּהֶם רָאוּי הוּא לִשְׁבּוֹת:
<h3>פסוק ח</h3>
<b>חֻקָּהּ.</b> חֲקוֹק אוֹתָהּ, הַנְּבוּאָה הַזֹּאת:
<h3>פסוק ט</h3>
<b>עַם מְרִי הוּא.</b> יִשְׂרָאֵל:
<h3>פסוק י</h3>
<b>חֲלָקוֹת.</b> חַנְפִיּוּת:
<b>חֲזוּ.</b> הִנָּבְאוּ:
<h3>פסוק יא</h3>
<b>הַטּוּ.</b> אוֹתָנוּ׃
<b>מִנֵּי אֹרַח.</b> חֲפֵצִים אָנוּ בִּנְבוּאַת שֶׁקֶר:
<h3>פסוק יב</h3>
<b>בַּדָּבָר הַזֶּה.</b> בִּנְבוּאַת אֱמֶת:
<b>וְנָלוֹז.</b> מְגֻנֶּה וְלֵיצָן:
<h3>פסוק יג</h3>
<b>כְּפֶרֶץ.</b> שֶׁל חוֹמָה שֶׁנָּפַל:
<b>נִבְעֶה בְּחוֹמָה נִשְׂגָּבָה.</b> מְגוּלָּה לִכָּנֵס בָּהּ, בְּחוֹמוֹת מִשְׂגַּבְּכֶם. <b>נִבְעֶה</b> לְשׁוֹן ׳גִּלּוּי׳, כְּמוֹ בְּעוֹבַדְיָה (עובדיה א:ו): ״נִבְעוּ מַצְפּוּנָיו״ – ״אִתְגַּלְיָין מַטְמְרוֹהִי״. וְדוּנָשׁ פָּתַר <b>נִבְעֶה</b> ׳בְּלִיטָה׳, שֶׁהַחוֹמָה נַעֲשֵׂית כְּמִין אֲבַעְבּוּעוֹת מִפְּנֵי הַגְּשָׁמִים וְקִלְקוּל טִיט רָעוּעַ:
<h3>פסוק יד</h3>
<b>נֵבֶל יוֹצְרִים.</b> נוֹד שֶׁל חֶרֶס:
<b>וְלֹא יִמָּצֵא.</b> בִּמְכִתַּת שְׁבָרָיו חֶרֶס גָּדוֹל שֶׁיְּהֵא רָאוּי <b>לַחְתּוֹת</b> בּוֹ <b>אֵשׁ מִיָּקוּד</b> וְלִשְׁאוֹב בּוֹ אֵשׁ מִן הַהֶסֵּק, כָּל שְׁאִיבַת אֵשׁ נוֹפֵל בָּהּ לְשׁוֹן ׳חֲתִיָּה׳:
<b>וְלַחְשֹׂף מַיִם.</b> לִדְלוֹת, וְכֵן (חגי ב:טז) ״לַחְשֹׂף חֲמִשִּׁים פּוּרָה״, וְכֵן ״חֶשְׂפִּי שׁוּבָל״ (ישעיהו מז:ב) דְּלִי מַיִם מִן שְׁבִילֵךְ, אשפוייש״נט בלע״ז:
<b>מִגֶּבֶא.</b> גּוֹב מָלֵא מַיִם:
<h3>פסוק טו</h3>
<b>כִּי כֹה אָמַר.</b> הַקָּדוֹשׁ בָּרוּךְ הוּא לָכֶם זֶה יָמִים: אֵין אַתֶּם צְרִיכִים לְבַקֵּשׁ לָכֶם מָעוֹז מִצְרַיִם וּלְאַבֵּד מָמוֹנְכֶם, כִּי <b>בְּשׁוּבָה וָנַחַת</b> תִּהְיֶה לָכֶם תְּשׁוּעָה בְּלֹא שׁוּם טֹרַח, אִם תִּשְׁמְעוּ לִי:
<b>בְּשׁוּבָה.</b> לְשׁוֹן יִשּׁוּב וּמַרְגּוֹעַ, וְכֵן ״שׁוּבָה ה׳ רִבְבוֹת אַלְפֵי יִשְׂרָאֵל״ (במדבר י:לו):
<b>בְּהַשְׁקֵט</b> הַבָּא לָכֶם מֵאִתִּי, <b>וּבְבִטְחָה תִּהְיֶה גְּבוּרַתְכֶם</b>:
<h3>פסוק טז</h3>
<b>עַל סוּס נָנוּס.</b> נִתְקַשֵּׁר בְּמַלְכֵי מִצְרַיִם, וְנָבִיא מִשָּׁם סוּסִים קַלִּים לָנוּס:
<h3>פסוק יז</h3>
<b>אֶלֶף אֶחָד</b> מִכֶּם <b>מִפְּנֵי גַּעֲרַת אֶחָד</b> מִן הָאוֹיְבִים, אוֹ כֻּלְּכֶם <b>מִפְּנֵי גַּעֲרַת חֲמִשָּׁה תָּנֻסוּ.</b>
<b>אִם נוֹתַרְתֶּם.</b> כְּמוֹ ׳אֲשֶׁר נוֹתַרְתֶּם׳:
<b>כַּתֹּרֶן.</b> עֵץ גָּבוֹהַ תָּקוּעַ בָּאָרֶץ, כְּמִין תֹּרֶן הַסְּפִינָה שֶׁקּוֹרִין מש״ט בלע״ז:
<b>וְכַנֵּס.</b> אַף הוּא כְּלוֹנָס גָּבוֹהַּ שֶׁנּוֹתְנִים בְּרֹאשׁ הַגִּבְעָה, וּכְשֶׁרוֹאֶה הַצּוֹפֶה גְּיָסוֹת בָּאִין, נוֹתֵן עָלָיו סוּדָר, וְהָרוּחַ מוֹלִיכוֹ, וְהוּא סִימָן שֶׁיָּנוּסוּ אוֹ יִתְקַבְּצוּ:
<h3>פסוק יח</h3>
<b>וְלָכֵן.</b> עַל שֶׁ<b>לֹּא אֲבִיתֶם</b> לִשְׁמוֹעַ:
<b>יְחַכֶּה ה׳ לַחֲנַנְכֶם</b> אֵינוֹ מְדַלֵּג לָכֶם עַל הַגְּזֵרָה הָרָעָה שֶׁנִּגְזְרָה עֲלֵיכֶם, כְּדֵי לְמַהֵר וּלְהָבִיא הַטּוֹבָה, אֶלָּא יְחַכֶּה וְיַמְתִּין עַד בֹּא קִצָּהּ:
<b>וְלָכֵן יָרוּם לְרַחֶמְכֶם.</b> יִתְרַחֵק לְרַחֶמְכֶם:
<b>כִּי אֱלֹהֵי מִשְׁפָּט ה׳.</b> וְיִפָּרַע תְּחִלָּה מִן הַמּוֹרְדִים בּוֹ:
<b>אַשְׁרֵי כָל חוֹכֵי לוֹ.</b> לַנֶּחָמוֹת אֲשֶׁר הִבְטִיחַ, כִּי לֹא יִפּוֹל דָּבָר:
<h3>פסוק יט</h3>
<b>כִּי.</b> עוֹד יָמִים בָּאִים אֲשֶׁר יִשָּׁאֵר לִהְיוֹת יוֹשֵׁב <b>בְּצִיּוֹן</b> וּ<b>בִירוּשָׁלִַם</b>, צַדִּיק יִהְיֶה:
<b>בָּכוֹ לֹא תִבְכֶּה.</b> לֹא תִצְטָרֵךְ לְבַקֵּשׁ בַּקָּשָׁה מֵאֵת הַקָּדוֹשׁ בָּרוּךְ הוּא בִּבְכִי, כִּי <b>לְקוֹל זַעֲקֶךָ עָנָךְ</b>:
<h3>פסוק כ</h3>
<b>לֶחֶם צָר וּמַיִם לָחַץ.</b> לֹא תִהְיוּ כְּרוּכִים אַחַר תַּעֲנוּגִים כַּאֲשֶׁר אַתֶּם עַתָּה, כְּמָה שֶׁנֶּאֱמַר ״הַשּׁוֹתִים בְּמִזְרְקֵי יַיִן״ (עמוס ו:ו), ״הִנֵּה שָׂשׂוֹן וְשִׂמְחָה״ (ישעיהו כב:יג):
<b>וְלֹא יִכָּנֵף.</b> לֹא יִתְכַּסֶּה מִמְּךָ בִּכְנַף בְּגָדָיו, כְּלוֹמַר, לֹא יַסְתִּיר מִמְּךָ פָּנָיו:
<b>מוֹרֶיךָ.</b> הַקָּדוֹשׁ בָּרוּךְ הוּא הַמְלַמֶּדְךָ לְהוֹעִיל:
<h3>פסוק כא</h3>
<b>וְאָזְנֶיךָ תִּשְׁמַעְנָה וְגוֹ׳.</b> לֹא כְּמוֹ שֶׁאַתֶּם עוֹשִׂים עַתָּה, שֶׁאַתֶּם מוֹאֲסִים בִּדְבָרוֹ וְאוֹמְרִים ״לֹא תֶחֱזוּ לָנוּ נְכוֹחוֹת״ (ישעיהו ל:י), כִּי אִם אָזְנֶיךָ יִהְיוּ נְטוּיוֹת אַף אַחֲרֶיךָ לִשְׁמוֹעַ <b>דָּבָר</b> מֵאִתִּי, אוּלַי יָבֹא נָבִיא וְיוֹרְךָ דֶּרֶךְ לָלֶכֶת בֵּין יָמִין וּבֵין שְׂמֹאל:
<h3>פסוק כב</h3>
<b>אֲפֻדַּת.</b> נוֹי:
<b>כְּמוֹ דָוָה.</b> יִהְיוּ מְאוּסִים בְּעֵינֶיךָ כְּנִדָּה (שבת פב א):
<h3>פסוק כג</h3>
<b>וְנָתַן.</b> הַקָּדוֹשׁ בָּרוּךְ הוּא אֶת <b>מְטַר זַרְעֲךָ</b>:
<b>וְשָׁמֵן.</b> לְשׁוֹן ׳דָּבָר שָׁמֵן׳, וְאֵינוֹ לְשׁוֹן ׳שֶׁמֶן׳, לְפִיכָךְ טַעֲמוֹ לְמַטָּה, וְנָקוּד קָמַץ:
<b>כַּר נִרְחָב.</b> עַד שֶׁיִּהְיוּ הַכָּרִים שְׁמֵנִים וּרְחָבִים:
<b>כַּר.</b> כֶּבֶשׂ. לָשׁוֹן אַחֵר: מִישׁוֹר <b>נִרְחָב</b>, כְּמוֹ (בראשית יב:י) ״כִּכַּר הַיַּרְדֵּן״, וּכְמוֹ (ויקרא כג:יד) ״כַּרְמֶל״ – כַּר שֶׁהוּא מָלֵא תְּבוּאָה:
<h3>פסוק כד</h3>
<b>וְהָאֲלָפִים.</b> שְׁוָרִים:
<b>בְּלִיל חָמִיץ.</b> כְּמוֹ ״עַל בְּלִילוֹ״ (איוב ו:ה), קַשִּׁין וְתֶבֶן מְחֻמָּצִין וּמְחֻזָּקִין בַּתְּבוּאָה שֶׁבְּתוֹכָם <b>יֹאכֵלוּ</b>:
<b>אֲשֶׁר זֹרֶה</b> הַתְּבוּאָה פַּעֲמַיִם: אַחַת <b>בָּרַחַת</b> וְאַחַת <b>בַּמִּזְרֶה</b>, כְּדֵי לְנַקּוֹת הַתְּבוּאָה. לְפִיכָךְ יִהְיֶה הַתֶּבֶן בָּלוּל בַּתְּבוּאָה שֶׁזּוֹרֶה <b>בַּמִּזְרֶה</b> אֵצֶל הַקַּשִּׁין:
<b>רַחַת.</b> פיל״א בלע״ז:
<b>מִזְרֶה.</b> וו״ן בלע״ז, וּמִדְרַשׁ אַגָּדָה (תנחומא משפטים יז): <b>בְּלִיל</b> – לְשׁוֹן ׳בָּלוּל׳, שֶׁיְּהֵא הָאֹכֶל בָּלוּל בַּתֶּבֶן:
<h3>פסוק כה</h3>
<b>יִבְלֵי מָיִם.</b> נַהֲרֵי מַיִם, כְּמוֹ (ירמיהו יז:ח) ״וְעַל יוּבַל יְשַׁלַּח שָׁרָשָׁיו״:
<b>בְּיוֹם הֶרֶג רָב.</b> שֶׁיְּהֵא טֶבַח גָּדוֹל (בְּאֶרֶץ אַשּׁוּר), וְיוֹנָתָן תִּרְגֵּם: ״בְּיוֹם קְטוֹל רַב בְּמֵיפַל רַבְרְבִין״:
<h3>פסוק כו</h3>
<b>שִׁבְעָתַיִם כְּאוֹר שִׁבְעַת הַיָּמִים. שִׁבְעָתַיִם</b> – שֶׁבַע שְׁבִיעִיּוֹת כְּאוֹר שֶׁל שִׁבְעַת הַיָּמִים, הֲרֵי אַרְבָּעִים וְתֵשַׁע שְׁבִיעִיּוֹת, הָעוֹלִים לִשְׁלֹשׁ מֵאוֹת וְאַרְבָּעִים וּשְׁלֹשָׁה (רש"י פסחים סח א):
<h3>פסוק כז</h3>
<b>שֵׁם ה׳</b> גְּבוּרָתוֹ, שֶׁתְּהֵא לוֹ לְשֵׁם, מַה שֶׁיַּעֲשֶׂה סַנְחֵרִיב:
<b>בָּא מִמֶּרְחָק.</b> לְהַאֲמִין מַה שֶׁהִבְטִיחַ זֶה יָמִים רַבִּים:
<b>מַשָּׂאָה.</b> הֵ״א יְתֵירָה, וְאֵינוֹ אֶלָּא כְּמוֹ מַשָּׂא, לְפִיכָךְ נְקוּדָה רָפִי:
<h3>פסוק כח</h3>
<b>כְּנַחַל שׁוֹטֵף.</b> אֲשֶׁר הָעוֹבֵר בּוֹ <b>יֶחֱצֶה</b> בּוֹ <b>עַד צַוָּארוֹ</b>, שֶׁאֵין בּוֹ שׁוּם כֹּחַ לַעֲמוֹד בִּפְנֵי שֶׁטֶף הַמַּיִם:
<b>לַהֲנָפָה.</b> ׳לְהָנִיף׳, אווני״ר בלע״ז:
<b>בְּנָפַת שָׁוְא.</b> לֹא לְהוֹעִיל לָהֶם, וְהֵם סְבוּרִים לְהוֹעִיל:
<b>רֶסֶן.</b> פרומבי״א פרינ״ק בלע״ז:
<h3>פסוק כט</h3>
<b>הַשִּׁיר יִהְיֶה לָכֶם.</b> בְּלֵיל הַפֶּסַח תָּבֹא לָכֶם שִׂמְחָה זוֹ:
<b>כְּלֵיל הִתְקַדֶּשׁ חָג.</b> כְּמוֹ שֶׁאֲמַרְתֶּם שִׁיר שֶׁל הַפְּסָחִים בְּמִצְרַיִם. וְנִרְאֶה מִקְרָא זֶה כְּאִלּוּ בָּא לְלַמֵּד עַל סַנְחֵרִיב וְלִמֵּד עַל פַּרְעֹה, שֶׁאָמְרוּ הַלֵּל בְּלֵיל אֲכִילַת פְּסָחִים (מדרש תהלים א כ):
<b>כַּהוֹלֵךְ בֶּחָלִיל.</b> וְתִשְׂמְחוּ בְּמַפֶּלֶת סַנְחֵרִיב כְּשִׂמְחַת מְבִיאֵי בִּכּוּרִים, שֶׁהָיָה הֶחָלִיל מַכֶּה לִפְנֵיהֶם <b>לָבוֹא בְהַר ה׳</b>, כְּמוֹ שֶׁשָּׁנִינוּ בְּמַסֶּכֶת בִּכּוּרִים (בכורים ג ד):
<h3>פסוק ל</h3>
<b>וְנַחַת זְרוֹעוֹ.</b> אֵין זֶה לְשׁוֹן ׳נוֹחַ׳, אֶלָּא לְשׁוֹן ׳נוֹחַת׳, פושלמנ״ט בלע״ז, כְּמוֹ: ״וַיָּנַח בְּכָל גְּבוּל מִצְרָיִם״ (שמות י:יד). הַנָּחַת גְּבוּרָתוֹ <b>ירְאֶה</b> בְּ<b>לַהַב אֵשׁ</b>, שֶׁנִּשְׂרְפוּ אֻכְלוּסֵי סַנְחֵרִיב:
<b>נֶפֶץ.</b> לְשׁוֹן שִׁבּוּר יוֹתֵר:
<b>וָזֶרֶם.</b> קִלּוּחַ מָטָר סוֹחֵף:
<h3>פסוק לא</h3>
<b>מִקּוֹל ה׳ יֵחַת אַשּׁוּר.</b> אָזְנַיִם פָּתַח לָהֶם, וְשָׁמְעוּ שִׁירָה מִפִּי חַיּוֹת וּמֵתוּ (סנהדרין צה ב):
<b>בַּשֵּׁבֶט יַכֶּה.</b> אַשּׁוּר אֲשֶׁר הָיָה רָגִיל לְהַכּוֹתְךָ בְּשִׁבְטוֹ:
<h3>פסוק לב</h3>
<b>וְהָיָה כֹּל מַעֲבַר מַטֵּה מוּסָדָה.</b> כָּל מַעֲבָרוֹת תֹּקֶף יְסוֹדוֹת אֻכְלוּסָיו, כָּל הַמְּקוֹמוֹת אֲשֶׁר עָבְרוּ שָׁם וְהִשְׁחִיתוּם; וּבְיוֹם מַפַּלְתָּם <b>יָנִיחַ ה׳</b> עֲלֵיהֶם עַל שְׁמוּעַת מַפַּלְתָּם וְהֵם יִהְיוּ <b>בְּתֻפִּים וּבְכִנֹּרוֹת</b>, וְכֹה פִּתְרוֹן הַמִּקְרָא בְּסֵרוּס: <b>וְהָיָה בְּתֻפִּים וּבְכִנּוֹרוֹת כָּל מַעֲבַר מַטֵּה מוּסָדָה אֲשֶׁר</b> יַנִּיחֵם <b>ה׳ עָלָיו וּבְמִלְחֲמוֹת תְּנוּפַת</b> שָׁוְא מַעֲלֶה וּמוֹרִיד <b>נִלְחַם בָּם</b> הַקָּדוֹשׁ בָּרוּךְ הוּא. וּמִדְרַשׁ אַגָּדָה (פסיקתא דרב כהנא ח:): תְּנוּפַת קְצִיר הָעוֹמֶר עָמְדָה לְיִשְׂרָאֵל בְּאוֹתָהּ מִלְחָמָה, כִּי לֵיל שִׁשָּׁה עָשָׂר בְּנִיסָן הָיָה:
<h3>פסוק לג</h3>
<b>כִּי עָרוּךְ מֵאֶתְמוּל.</b> יוֹם שֵׁנִי לִבְרִיאַת עוֹלָם, יוֹם שֶׁיֵּשׁ לוֹ תְמוֹל וְאֵין לוֹ שִׁלְשׁוֹם:
<b>תָּפְתֶּה.</b> גֵּיהִנֹּם (בראשית רבה ד ו), שֶׁכָּל הַמִּתְפַּתֶּה בְּיִצְרוֹ נוֹפֵל שָׁם (עירובין יט א):
<b>לַמֶּלֶךְ הוּכָן.</b> לְצוֹרֶךְ סַנְחֵרִיב וְחֵילוֹ:
<b>מְדֻרָתָהּ.</b> לְשׁוֹן אֵשׁ נִסֶּקֶת, מַעֲרֶכֶת עֵצִים עַל הָאֵשׁ קְרוּיָה מְדוּרָה:
<b>נִשְׁמַת ה׳.</b> נְפִיחַת רוּחוֹ:
<b>בֹּעֲרָה.</b> בּוֹעֶרֶת:
<h2>פרק לא</h2>
<h3>פסוק א</h3>
<b>הוֹי.</b> עַל הוֹשֵׁעַ וַעֲשֶׂרֶת הַשְּׁבָטִים <b>הַיּוֹרְדִים מִצְרַיְמָה לְעֶזְרָה</b>, אֲשֶׁר שָׁלְחוּ ״מַלְאָכִים אֶל סוּא מֶלֶךְ מִצְרַיִם״ (מלכים ב יז:ד):
<b>וְעַל סוּסִים.</b> הַבָּאִים מִשָּׁם, שֶׁהֵם קַלִּים לָרוּץ:
<b>יִשָּׁעֵנוּ.</b> (כְּמוֹ <b>״וְלֹא שָׁעוּ</b> אֶל <b>קְדוֹשׁ יִשְׂרָאֵל״</b>), כְּמוֹ שֶׁעָשָׂה חִזְקִיָּה, שֶׁנֶּאֱמַר (מלכים ב יח:ה-ז): ״בַּה׳ אֱלֹהֵי יִשְׂרָאֵל בָּטָח... וַיִּמְרֹד בְּמֶלֶךְ אַשּׁוּר״:
<h3>פסוק ב</h3>
<b>וְאֶת דְּבָרָיו לֹא הֵסִיר.</b> אֲשֶׁר אָמַר ״וְהֶשִׁיבְךָ ה׳ מִצְרַיִם בָּאֳנִיּוֹת״ (דברים כח:סח), מִדָּה כְּנֶגֶד מִדָּה, שֶׁאָמַרְתִּי לְךָ (שם) ״לֹא תוֹסִיף עוֹד לִרְאוֹתָהּ״, וְאַתָּה הָלַכְתָּ מִדַּעְתְּךָ, סוֹפְךָ לֵילֵךְ בְּגָלוּת עַל כָּרְחֲךָ:
<b>וְקָם.</b> עַל עֲשֶׂרֶת הַשְּׁבָטִים, שֶׁהֵם <b>בֵּית מְרֵעִים</b>, וְעַל מִצְרַיִם, אֲשֶׁר הֵם לָהֶם <b>לְעֶזְרָה</b>:
<h3>פסוק ג</h3>
<b>יַטֶּה יָדוֹ.</b> שֶׁהַקָּדוֹשׁ בָּרוּךְ הוּא סוֹמֵךְ הַכֹּל בְּיָדוֹ, וּכְשֶׁיַּטֶּה אוֹתָהּ יִפְּלוּ, כָּזֶה שֶׁאוֹחֵז דָּבָר בְּכַפּוֹ, וּכְשֶׁהוּא מַרְכִּין כַּפּוֹ הוּא נוֹפֵל. כָּךְ וּמִדְרַשׁ אַגָּדָה (מכילתא בא שירה ט), וְיוֹנָתָן תִּרְגֵּם: ״יָרִים יַד מְחַת גְּבוּרְתֵּיהּ״:
<h3>פסוק ד</h3>
<b>כַּאֲשֶׁר יֶהְגֶּה.</b> הֲמִיַּת קוֹל, כְּמוֹ ״וְכַיּוֹנִים הָגֹה נֶהְגֶּה״ (ישעיהו נט:יא):
<b>אֲשֶׁר יִקָּרֵא עָלָיו מְלֹא רֹעִים.</b> יֵאָסְפוּן עָלָיו בִּקְרִיאַת קוֹל הָמוֹן:
<b>מְלֹא רוֹעִים.</b> אֲסִיפַת רוֹעִים, וְכֵן ״קָרְאוּ אַחֲרֶיךָ מָלֵא״ (ירמיהו יב:ו), וְכֵן ״יַחַד עָלַי יִתְמַלָּאוּן״ (איוב טז:י), כֻּלָּם לְשׁוֹן ׳קִבּוּץ׳:
<b>לֹא יַעֲנֶה.</b> לֹא יִכָּנַע, לֹא יַעֲשֶׂה עַצְמוֹ עָנִי, וְכֵן ״לַעֲנֹת מִפָּנַי״ (שמות י:ג), וְכֵן ״וְעָנָה גְאוֹן יִשְׂרָאֵל״ (הושע ה:ה):
<b>כֵּן יֵרֵד.</b> וְלֹא יִפְחַד מֵהֲמוֹן הָאֻמּוֹת:
<h3>פסוק ה</h3>
<b>פָּסֹחַ.</b> דִּלּוּג, וְיֵשׁ עוֹד לְפָתְרוֹ לְשׁוֹן ׳חַיִּס׳ (מכילתא בא פסחא יא):
<b>וְהִמְלִיט.</b> יוֹצִיא אֶת יִשְׂרָאֵל מִן הַצָּרָה, לְשׁוֹן ׳הַמְלָטָה׳, אישקמוציי״ר בלע״ז:
<h3>פסוק ו</h3>
<b>שׁוּבוּ.</b> לְמִי שֶׁהֶעֱמַקְתֶּם מַחֲשָׁבוֹת הֵיאַךְ לָסוּר מִמֶּנּוּ, וְסַרְתֶּם מֵעָלָיו, עַתָּה שׁוּבוּ אֵלָיו:
<h3>פסוק ט</h3>
<b>וְסַלְעוֹ מִמָּגוֹר יַעֲבוֹר.</b> וְחָזְקוֹ מֵרֹב פַּחַד יֶחֱלָשׁ:
<b>וְחַתּוּ מִנֵּס.</b> מִפְּנֵי הַנִּסִּים, שֶׁיִּרְאוּ שֶׁהַקָּדוֹשׁ בָּרוּךְ הוּא עוֹשֶׂה לְיִשְׂרָאֵל:
<b>אֲשֶׁר אוּר לוֹ בְּצִיּוֹן.</b> שָׁם יִהְיֶה הָאֵשׁ מוּכָן לְשָׂרְפָם:
<h2>פרק לב</h2>
<h3>פסוק א</h3>
<b>הֵן לְצֶדֶק יִמְלָךְ מֶלֶךְ.</b> הֵן אֵין מִשְׁפַּט מֶלֶךְ לִמְלוֹךְ, כִּי אִם לַעֲשׂוֹת מִשְׁפַּט צֶדֶק:
<b>וּלְשָׂרִים לְמִשְׁפָּט יָשֹׂרוּ.</b> וְעַל מִי יֵשׁ לוֹ לִמְלוֹךְ? עַל שָׂרִים אֲשֶׁר לְמִשְׁפָּט יָשֹׂרוּ. וְאָמַר הַנָּבִיא זֹאת עַל אָחָז שֶׁהָיָה רָשָׁע, אֲבָל חִזְקִיָּהוּ בְּנוֹ יִמְלוֹךְ, וּכְדַאי הוּא:
<h3>פסוק ב</h3>
<b>וְהָיָה אִישׁ.</b> הַגִּבּוֹר בְּיִרְאַת הַקָּדוֹשׁ בָּרוּךְ הוּא, הוּא חִזְקִיָּה, יִהְיֶה לְיִשְׂרָאֵל:
<b>כְּמַחֲבֵא רוּחַ.</b> כְּמַחֲסֵה סֶלַע, שֶׁנֶּחְבָּאִים בּוֹ מִפְּנֵי רוּחַ, וְנִסְתָּרִים שָׁם מִפְּנֵי חֹרֶב, כֵּן יִבְטְחוּ בּוֹ הַנּוֹתָרִים מֵעֲשֶׂרֶת הַשְּׁבָטִים:
<b>בְּצָיוֹן.</b> לְשׁוֹן ׳יֹבֶשׁ׳, צִיָּה:
<b>כְּצֵל סֶלַע כָּבֵד בְּאֶרֶץ עֲיֵפָה.</b> בִּמְקוֹם שֶׁמֶשׁ, שֶׁהָאָרֶץ עֲיֵפָה שָׁם וַחֲרֵבָה, וּתְאֵבָה לַצֵּל:
<h3>פסוק ג</h3>
<b>וְלֹא תִשְׁעֶינָה עֵינֵי רֹאִים.</b> לֹא כְּמוֹת שֶׁהֵם עַכְשָׁיו ״אָזְנָיו הַכְבֵּד וְעֵינָיו הָשַׁע״ (ישעיהו ו:י), לְשׁוֹן ׳טוּחַ׳:
<h3>פסוק ד</h3>
<b>וּלְבַב נִמְהָרִים יָבִין לָדָעַת.</b> לֹא כְּמוֹ שֶׁעַכְשָׁיו ״הַשְׁמֵן לֵב הָעָם״ (ישעיהו ו:י):
<b>וּלְשׁוֹן עִלְּגִים וְגוֹ׳.</b> וְלֹא כְּמוֹ שֶׁעַכְשָׁיו, ״כִּי בְּלַעֲגֵי שָׂפָה״ (ישעיהו כח:יא):
<b>עִלְּגִים.</b> כָּל מִי שֶׁאֵינוֹ יוֹדֵעַ לְכַוֵּן דִּבּוּרוֹ לִהְיוֹת צַח, קָרוּי ׳עִלֵּג׳ וְ׳נִלְעָג׳:
<h3>פסוק ה</h3>
<b>וּלְכִילַי.</b> רַמַּאי, נוֹכֵל, חוֹרֵשׁ רָעִים:
<b>שׁוֹעַ.</b> לְשׁוֹן ׳אָדוֹן׳, שֶׁהַכֹּל שׁוֹעִין וּפוֹנִין אֵלָיו:
<h3>פסוק ו</h3>
<b>נְבָלָה יְדַבֵּר.</b> מְדַבֵּר, לָשׁוֹן הוֹוֶה הוּא:
<b>יַעֲשֶׂה אָוֶן.</b> יְקַבֵּץ מַחְשְׁבוֹת אָוֶן, כְּמוֹ (דברים ח:יז) ״עָשָׂה לִי הַחַיִל הַזֶּה״:
<b>לַעֲשׂוֹת חֹנֶף.</b> חוֹשֵׁב מַחֲשָׁבוֹת אֵיךְ יוּכַל לַעֲשׂוֹת חֲנוּפָה. ׳חֹנֶף׳ שֵׁם דָּבָר, לְכָךְ טַעְמוֹ לְמַעְלָה, וְנָקוּד פַּתַּח:
<b>וּמַשְׁקֵה צָמֵא יַחְסִיר.</b> לְפִי פְּשׁוּטוֹ, שֶׁגּוֹזְלִין הָעֲנִיִּים. וְתַרְגּוּמוֹ: ״פִּתְגָמֵי אוֹרַיְיתָא דְּאִינּוּן כְּמַיָּא לְצָחְיָא מְדַמָּן לְבַטָּלָא״:
<h3>פסוק ז</h3>
<b>וּבְדַבֵּר אֶבְיוֹן מִשְׁפָּט.</b> לְחַבֵּל אֶבְיוֹן בְּמִשְׁפָּטוֹ, <b>מִשְׁפָּט</b> זֶה לְשׁוֹן תְּחִלַּת דְּבָרִים בְּמִשְׁפָּט; כְּשֶׁמְּדַבֵּר הָאֶבְיוֹן טַעֲנוֹתָיו, זֶה יוֹעֵץ מְזִמּוֹת לְהַכְשִׁילוֹ בְּנִכְלָיו. ׳מִשְׁפָּט׳ מְשַׁמֵּשׁ שְׁלֹשָׁה לְשׁוֹנוֹת: תְּחִלַּת טַעֲנוֹת דשריינמנ״ט בלע״ז, וּגְמַר הַדִּין יואיימנ״ט בלע״ז, וּמִשְׁטָר שֶׁשּׁוֹטְרִין אוֹתוֹ בְּיִסּוּרִין יושטיצ״א בלע״ז:
<h3>פסוק ח</h3>
<b>עַל נְדִיבוֹת יָקוּם.</b> בִּשְׁבִיל נְדִיבוֹתָיו תִּהְיֶה לוֹ תְּקוּמָה:
<h3>פסוק ט</h3>
<b>נָשִׁים שַׁאֲנַנּוֹת.</b> ״מְדִינָן דְּיָתְבָן שַׁלְיָן״ (תרגום יונתן):
<b>בָּנוֹת בֹּטְחוֹת.</b> ״כַּרְכִּין דְּיָתְבִין לְרוּחְצָן״ (תרגום יונתן):
<h3>פסוק י</h3>
<b>יָמִים עַל שָׁנָה.</b> כְּמוֹ ״סְפוּ שָׁנָה עַל שָׁנָה״ (ישעיהו כט:א), וְתָמִיד עֲוֹנוֹתֵיכֶם מִתְגַּבְּרִין, וְסוֹף <b>תִּרְגַּזְנָה</b> אֵלּוּ שֶׁהֵן עַכְשָׁיו לָבֶטַח, כִּי יִכְלֶה מֵהֶם <b>בָצִיר</b> הָעֲנָבִים, וְ<b>אֹסֶף</b> הַתְּבוּאָה לֹא <b>יָבוֹא</b> אֶל הַבַּיִת:
<b>אֹסֶף.</b> שֵׁם דָּבָר, לְכָךְ טַעְמוֹ לְמַעְלָה, וְנָקוּד פַּתַּח:
<h3>פסוק יא</h3>
<b>רְגָזָה.</b> כְּמוֹ ׳לִרְגֹּז׳:
<b>פְּשֹׁטָה.</b> כְּמוֹ ׳לִפְשֹׁט׳:
<b>וְעֹרָה.</b> כְּמוֹ ׳לַעֲרוֹת׳, לְשׁוֹן ״עֶרְיָה״ (מיכה א:יא):
<b>וַחֲגוֹרָה.</b> כְּמוֹ ׳לַחֲגוֹר׳, לְכָךְ טַעֲמוֹ לְמַעְלָה. וְכֵן תִּרְגֵּם יוֹנָתָן: ״שְׁלַחוּ אִיתְעַרְטִילוּ וְאִסְרוּ עַל חַרְצִין״, מִתּוֹךְ שֶׁיִּפְשְׁטוּ וְיִתְעָרְמוּ מִבִּגְדֵיהֶם, לֹא יַחְגְּרוּ עַל בִּגְדֵיהֶם, כִּי עַל מָתְנֵיהֶם:
<h3>פסוק יב</h3>
<b>עַל שָׁדַיִם סֹפְדִים.</b> יְטַפְּחוּ עַל לִבָּם:
<b>עַל שְׂדֵי חֶמֶד.</b> עַל שְׂדוֹת חֶמְדָּתָן (מועד קטן כז ב). וּמִדְרַשׁ אַגָּדָה (איכה רבה פתיחתא כד): עַל חַכְמֵי סַנְהֶדְרָאוֹת, שֶׁהֵם כְּשָׁדַיִם הַמֵּינִיקִים יִסְפְּדוּ, וְעַל עִיר חֶמְדָּתָן שֶׁתֵּחָרֵשׁ כְּשָׂדֶה, וְ<b>עַל גֶּפֶן פֹּרִיָּה</b> הֵם יִשְׂרָאֵל שֶׁנִּקְרְאוּ גֶפֶן, כְּמוֹ שֶׁנֶּאֱמַר ״גֶּפֶן מִמִּצְרַיִם תַּסִּיעַ״ (תהלים פ:ט):
<h3>פסוק יג</h3>
<b>קוֹץ שָׁמִיר.</b> ״הוּבֵאִי וּבוּר״, כִּי כָּל חֻרְבָּן זֶה יִהְיֶה <b>עַל כָּל בָּתֵּי מָשׂוֹשׂ</b> וְעַל <b>קִרְיָה עַלִּיזָה</b>, יְרוּשָׁלַיִם שֶׁהִיא ״מָשׂוֹשׂ לְכָל הָאָרֶץ״ (איכה ב:טו):
<h3>פסוק יד</h3>
<b>כִּי אַרְמוֹן.</b> הֵיכַל הַמֶּלֶךְ מֶלֶךְ יְהוּדָה <b>נֻטַּשׁ</b>:
<b>וַהֲמוֹן עִיר</b> גָּלָה:
<b>עֹפֶל וָבַחַן.</b> בֵּית מִקְדָּשִׁי, שֶׁהָיָה לָהֶם לְמִבְצָר:
<b>הָיָה בְעַד מְעָרוֹת.</b> יִהְיֶה בְּתוֹךְ חֻרְבּוֹת. מְעָרוֹת לָשׁוֹן ״עָרוּ עָרוּ״ (תהילים קלז:ז), וּ<b>בְעַד</b> כְּמוֹ ״הַבְעַד עֲרָפֶל יִשְׁפּוֹט״ (איוב כב:יג):
<b>עַד עוֹלָם.</b> עַד עֵת קֵץ. <b>עֹפֶל וָבַחַן</b> – שְׁנֵיהֶם לְשׁוֹן ׳מִבְצָר׳:
<b>מְשׂוֹשׂ פְּרָאִים.</b> לְתַאֲוַת יִשְׁמָעֵאל וּלְמִרְעֶה אֱדוֹם וַחֲיָלוֹתָיו:
<h3>פסוק טו</h3>
<b>עַד יֵעָרֶה עָלֵינוּ.</b> יִשְׁפּוֹךְ עָלֵינוּ, כְּמוֹ ״וַתְּעַר כַּדָּהּ״ (בראשית כד:כ). לְשׁוֹן ׳שְׁפִיכָה׳ נוֹפֵל עַל הָרוּחַ, כְּמוֹ ״וְשָׁפַכְתִּי עַל בֵּית דָּוִד רוּחַ חֵן״ (זכריה יב:י), וְכֵן ״אֶשְׁפּוֹךְ רוּחִי עַל כָּל בָּשָׂר״ (יואל ג:א):
<b>לַיַּעַר יֵחָשֵׁב.</b> ״קִירְוִין סַגִּיאִין״, כַּיַּעַר הַזֶּה שֶׁהוּא מָלֵא עֵצִים:
<h3>פסוק טז</h3>
<b>וְשָׁכַן בַּמִּדְבָּר מִשְׁפָּט.</b> בִּירוּשָׁלַיִם, שֶׁהִיא כְּמִדְבָּר:
<b>וּצְדָקָה בַּכַּרְמֶל.</b> הִיא אֶרֶץ יִשְׂרָאֵל, שֶׁתְּהֵא בְּאוֹתָן הַיָּמִים כַּכַּרְמֶל:
<h3>פסוק יט</h3>
<b>וּבָרַד בְּרֶדֶת הַיָּעַר.</b> עַל כָּרְחֲךָ אֵין ׳בָּרַד׳ זֶה שֵׁם דָּבָר, שֶׁהֲרֵי נָקוּד חֶצְיוֹ קָמַץ וְחֶצְיוֹ פַּתַּח בִּלְשׁוֹן ׳פָּעַל׳, וְכֵן פִּתְרוֹנוֹ לְשׁוֹן ׳פְּעוּלָה׳, כְּמוֹ ׳וְרָחַץ׳ וְ׳יָשַׁב׳ וְ׳עָמַד׳, וּבָרַד וְיִבְרוֹד אֶת בְּרִידַת הַיַּעַר, וְיִהְיֶה הַבֵּי״ת שֶׁל ׳בְּרֶדֶת׳ מִן יְסוֹד כְּמוֹ ׳עֲטֶרֶת׳ ׳עֲקֶרֶת׳, כְּלוֹמַר: וְיַמְטִיר הַקָּדוֹשׁ בָּרוּךְ הוּא אֶת מְטַר פַּחֵי הָרְשָׁעִים שֶׁהֵם עַכְשָׁיו בְּנוּיִים וּמְלֵאִים עָרִים כְּיַעַר:
<b>וּבַשִּׁפְלָה.</b> שֶׁנִּשְׁפְּלוּ יִשְׂרָאֵל עַד עַכְשָׁיו:
<b>תִּשְׁפַּל הָעִיר.</b> מֶטְרוֹפּוֹלִין שֶׁל פָּרַס, וְדֻגְמָא כֵּן תִּרְגֵּם יוֹנָתָן: ״וְיֵחוֹת בַּרְדָּא וְיִקְטוֹל מַשְׁרְיַית עַמְמַיָּא״:
<h3>פסוק כ</h3>
<b>אַשְׁרֵיכֶם</b> יִשְׂרָאֵל, שֶׁהִצְלִיחָה זְרִיעַת צִדְקַתְכֶם כְּזוֹרְעִים <b>עַל מָיִם</b>, מֵעַתָּה תִּקְצְרוּ וְתַאַסְפוּ תְּבוּאַת שְׂכַרְכֶם הַטּוֹב. תְּשַׁלְּחוּ <b>רֶגֶל הַשּׁוֹר</b> לָדוּשׁ הַתְּבוּאָה, <b>וְהַחֲמוֹר</b> לְהָבִיא אֶל הַבַּיִת. כָּךְ תִּרְגֵּם יוֹנָתָן, כְּלוֹמַר: תְּקַבְּלוּ שְׂכַר פְּעֻלַּתְכֶם הַטּוֹבָה:
<h2>פרק לג</h2>
<h3>פסוק א</h3>
<b>הוֹי.</b> הָאוֹיֵב, שֶׁאַתָּה <b>שׁוֹדֵד</b> תָּמִיד <b>וְאַתָּה לֹא שָׁדוּד, וּבוֹגֵד</b> אַתָּה תָּמִיד, וְאֵין אָדָם בּוֹגְדְךָ וּבוֹזְזְךָ:
<b>כַּהֲתִמְךָ.</b> לִהְיוֹת <b>שׁוֹדֵד</b>, כְּכַלּוֹתְךָ שְׁדִידָתְךָ בְּאוֹתָם שֶׁנִּגְזְרָה גְּזֵרָה עֲלֵיהֶם לִהְיוֹת שְׁדוּדִים עַל יָדְךָ, <b>תּוּשַּׁד</b>:
<b>כַּנְּלֹתְךָ לִבְגֹּד.</b> מְנַחֵם חִבֵּר ׳כַּנְּלֹתְךָ׳ עִם ״לֹא יִטֶּה לָאָרֶץ מִנְלָם״ (איוב טו:כט) בְּחֵלֶק אֶחָד, וּ׳מִנְלָם׳ הַמֵּ״ם הָרִאשׁוֹנָה בּוֹ יְסוֹד נוֹפֵל, כְּמוֹ מֵ״ם שֶׁל ׳מַאֲמָר׳ וְשֶׁל ׳מַדָּע׳. וְיִתָּכֵן לִהְיוֹת לְשׁוֹן ׳כִּלָּיוֹן׳ לְפִי הָעִנְיָן:
<b>כַּנְּלֹתְךָ.</b> לְשׁוֹן ׳כַּכְּלוֹתְךָ׳, ״וְלֹא יִטֶּה לָאָרֶץ מִנְּלָם״ (שמואל ב יד:יד) – כִּלָּיוֹן הַנִּגְזָר עֲלֵיהֶם לֹא יִטֶּה לָאָרֶץ לִהְיוֹת בָּטֵל וְהוֹלֵךְ, אֶלָּא הוֹלֵךְ וְחָזָק:
<h3>פסוק ב</h3>
<b>הֱיֵה זְרֹעָם.</b> שֶׁל שְׁדוּדִים בְּיַד הַשּׁוֹדֵד:
<b>לַבְּקָרִים.</b> מִדֵּי יוֹם יוֹם, כְּשֶׁהוּא מֵצֵר לָהֶם, <b>אַף יְשׁוּעָתֵנוּ</b> תִּהְיֶה <b>בְּעֵת צָרָה</b>:
<h3>פסוק ג</h3>
<b>מִקּוֹל הָמוֹן</b>, הַבָּא מִלְּפָנֶיךָ, <b>נָדְדוּ עַמִּים</b> עַד הֵנָּה, כְּשֶׁהִפְלֵאתָ לָנוּ נִסֶּיךָ:
<h3>פסוק ד</h3>
<b>וְאֻסַּף שְׁלַלְכֶם.</b> זֶה מוּסָב עַל ״כַּנְּלֹתְךָ לִבְגֹּד יִבְגְּדוּ בָךְ״ (ישעיהו לג:א). <b>וְאֻסַּף שְׁלַלְכֶם</b> – אַתֶּם הַבּוֹגְדִים אֶת עַמִּי, בְּבֹא פְּקֻדַּתְכֶם יָבֹזּוּ אֶתְכֶם שְׁאֵרִית עַמִּי, וְיַאַסְפוּ שְׁלַלְכֶם כַּאֲסִיפַת חָסִיל, שֶׁאוֹסֵף לוֹ תְּבוּאָה בַּקַּיִץ, כָּל אֶחָד לְעַצְמוֹ, אַף כָּאן יָבֹזּוּ אִישׁ לוֹ:
<b>כְּמַשַּׁק גֵּבִים שׁוֹקֵק.</b> כְּקוֹל נַהַם מַיִם הַנֶּאֱסָפִים וְנוֹפְלִין בַּ<b>גֵּבִים</b> בְּנַהַם, כֵּן יִנְהֲמוּ הַבָּאִים לִשְׁלוֹל וְלָבֹז. <b>מַשַּׁק</b> לְשׁוֹן ׳נַהַם׳, כְּמוֹ (משלי כח:טו) ״אֲרִי נוֹהֵם וְדֹב שׁוֹקֵק״, וְכֵן ״מִמְשַׁק חָרוּל״ (צפניה ב:ט) – כְּשֶׁהָרוּחַ מְנַשֶּׁבֶת בַּחֲרוּלִים וְהֵם מַכִּים זֶה עַל זֶה נוֹתְנִים קוֹל, וְכֵן ״בָּעִיר יְשֹׁקּוּ״ (יואל ב:ט):
<b>גֵּבִים.</b> כְּמוֹ ״לַחְשֹׂף מַיִם מִגֶּבֶא״ (ישעיהו ל:יד), וְרַבּוֹתֵינוּ דְּרָשׁוּהוּ בְּאַגָּדַת חֵלֶק (סנהדרין צד ב) בְּבִזַּת אֻכְלוּסֵי סַנְחֵרִיב:
<h3>פסוק ה</h3>
<b>כִּי שֹׁכֵן מָרוֹם.</b> הֶרְאָה גְּבוּרָתוֹ, שֶׁהוּא רָם עַל כֹּל וְיָדוֹ עַל הָעֶלְיוֹנָה:
<h3>פסוק ו</h3>
<b>וְהָיָה אֱמוּנַת עִתֶּיךָ וגו׳.</b> וְהָיָה לְ<b>חֹסֶן יְשׁוּעוֹת</b> וּלְחָכְמָה <b>וָדַעַת</b> אֶת אֲשֶׁר תַּאֲמִין לְבוֹרְאָךְ עִתִּים שֶׁקָּבַע לָךְ לִתְרוּמוֹת וּלְמַעַשְׂרוֹת בְּעֵת הַפְרָשָׁתָן, לְלֶקֶט שִׁכְחָה וּפֵאָה בְּעִתָּם, לְקַיֵּם שְׁמִטִּין וְיוֹבְלוֹת בְּעִתָּם. דָּבָר אַחֵר <b>אֱמוּנַת עִתֶּךָ,</b> אֶת שֶׁהֶאֱמַנְתָּ בְּהַקָּדוֹשׁ בָּרוּךְ הוּא בְּעִתִּים שֶׁעָבְרוּ עָלֶיךָ וְצִפִּיתָ לִישׁוּעָה תִּהְיֶה לְךָ לְ<b>חֹסֶן</b>:
<b>יִרְאַת ה׳.</b> שֶׁתִּירָא מִלְּפָנָיו, <b>הִיא</b> אוֹצָר טוֹב לְהִפָּתַח לְךָ מֵאִתּוֹ עַל יָדָהּ:
<h3>פסוק ז</h3>
<b>הֵן אֶרְאֶלָּם צָעֲקוּ חוּצָה.</b> הָיָה הַנָּבִיא מִתְנַבֵּא נֶחָמוֹת וְאוֹמֵר, שֶׁהַפֻּרְעָנוּת כְּבָר אֲכָלוּהוּ, וּמֵעַתָּה אָקוּם וְאֶנָּשֵׂא לְגָאֳלָם. הֵן עַל אֲרְאֵלִים שֶׁלָּהֶם, הוּא הַמִּזְבֵּחַ (ישעיהו כט:א), כְּבָר <b>צָעֲקוּ</b> וְסָפְדוּ בְּחוּצוֹתָם וּבִרְחוֹבוֹת בִּבְכִי וְנֶהִי:
<b>מַלְאֲכֵי שָׁלוֹם.</b> מַלְאֲכֵי שְׁלִיחוּתָם, שֶׁהָיוּ רְגִילִין לְבַשֵּׂר שָׁלוֹם, <b>מַר יִבְכָּיוּן</b>, וְאוֹמְרִים: ״נָשַׁמּוּ מְסִלּוֹת שָׁבַת עוֹבֵר אוֹרַח״:
<h3>פסוק ח</h3>
<b>הֵפֵר.</b> הָאוֹיֵב <b>בְּרִית</b> שֶׁכָּרַת לְיִשְׂרָאֵל:
<b>מָאַס עָרִים.</b> בִּזָּה בְּעֵינָיו כָּל שׂוֹנֵא, אֵינוֹ חוֹשֵׁב <b>אֱנוֹשׁ</b>:
<h3>פסוק ט</h3>
<b>אָבַל.</b> לְשׁוֹן ׳אֲבֵלוּת׳:
<b>קָמַל.</b> יָבֵשׁ וְנִכְרַת:
<b>הָיָה.</b> לְשׁוֹן עָבָר הוּא:
<b>הַשָּׁרוֹן.</b> שֵׁם מָחוֹז מִרְעֶה בְּהֵמוֹת, כְּמוֹ שֶׁשָּׁנִינוּ (מנחות פז א): אֵילִים מִמּוֹאָב, עֲגָלִים מִשָּׁרוֹן:
<b>כָּעֲרָבָה.</b> חֻרְבָּה:
<b>וְנֹעֵר.</b> לְשׁוֹן ״תִּשְׁנוֹק״, כְּמוֹ ״וַיְנַעֵר ה׳״ (שמות יד:כז):
<h3>פסוק י</h3>
<b>עַתָּה אָקוּם.</b> מֵרֹב רָעוֹת שֶׁעָשָׂה הָאוֹיֵב לְעַמִּי, לֹא אֶתְאַפַּק עוֹד, <b>עַתָּה אָקוּם</b> וְ<b>אֵרוֹמָם וְאֶנָּשֵׂא</b>:
<h3>פסוק יא</h3>
<b>חֲשַׁשׁ.</b> מִין מוֹץ; דָּבָר שֶׁנּוֹחַ לִדָּלֵק:
<b>רוּחֲכֶם אֵשׁ.</b> מִגּוּפְכֶם תֵּצֵא רוּחַ <b>אֵשׁ</b> וְתֹאכַל הֶחָשַׁשׁ וְהַקַּשׁ:
<h3>פסוק יב</h3>
<b>כְּסוּחִים.</b> קְצוּצִים, כְּסוּחִים כְּמוֹ (ויקרא כה:ד) ״לֹא תִזְמֹר״ תַּרְגּוּם אוֹנְקְלוֹס ״לָא תִכְסָח״:
<h3>פסוק יג</h3>
<b>רְחוֹקִים.</b> הַמַּאֲמִינִים בִּי וְעוֹשִׂים רְצוֹנִי מִנְּעוּרֵיהֶם:
<b>קְרוֹבִים.</b> בַּעֲלֵי תְּשׁוּבָה שֶׁנִּתְקָרְבוּ אֵלַי מֵחָדָשׁ (ברכות לד ב):
<h3>פסוק יד</h3>
<b>פָּחֲדוּ בְצִיּוֹן חַטָּאִים.</b> הֵיאַךְ יִמְצְאוּ פֶּתַח לִתְשׁוּבָה?
<b>מִי יָגוּר לָנוּ אֵשׁ אוֹכֵלָה.</b> כְּלוֹמַר, מִי יַעֲמוֹד בַּעֲדֵנוּ לְשַׁכֵּךְ חֵמָה בּוֹעֶרֶת? לָשׁוֹן אַחֵר: <b>מִי יָגוּר לָנוּ</b>, פֵּרוּשׁ: מִי הוּא לָנוּ שֶׁיָּגוּר בְּצִיּוֹן עִם הַצּוּר שֶׁהוּא <b>אֵשׁ אוֹכֵלָה</b>? וְהוּא מֵשִׁיב <b>״אֹהֵב צְדָקוֹת וְגוֹ׳״</b>:
<h3>פסוק טו</h3>
<b>הוֹלֵךְ צְדָקוֹת.</b> מִי הוּא יִמָּצֵא הוֹלֵךְ צְדָקוֹת?
<b>נֹעֵר כַּפָּיו.</b> אשקו״ט בלע״ז:
<b>אֹטֵם.</b> סוֹתֵם, וְכֵן ״שְׁקוּפִים אֲטֻמִים״ (מלכים א ו:ד):
<b>עֹצֵם.</b> סוֹגֵר, וְכֵן ״וַיְעַצֵּם אֶת עֵינֵיכֶם״ (ישעיהו כט:י):
<h3>פסוק טז</h3>
<b>לַחְמוֹ נִתָּן.</b> לֹא יְהֵא ״מְבַקֵּשׁ לֶחֶם״ (תהלים לז:כה), כִּי מִן הַשָּׁמַיִם יַסְפִּיקוּ לוֹ מָזוֹן:
<b>מֵימָיו נֶאֱמָנִים.</b> מְקוֹר מֵימָיו לֹא יְכַזֵּב, כְּלוֹמַר: זַרְעוֹ יִגְדַּל וְכָל צְרָכָיו יְסֻפָּקוּ:
<h3>פסוק יז</h3>
<b>מֶלֶךְ בְּיָפְיוֹ תֶּחֱזֶינָה עֵינֶיךָ.</b> פֵּרוּשׁ: תִּזְכֶּה לִרְאוֹת מֵ<b>אֶרֶץ מֶרְחַקִּים</b> מַלְכְּךָ בַּהֲדַר גְּאוֹנוֹ, אוֹ פֵּרוּשׁ: (הַקָּדוֹשׁ בָּרוּךְ הוּא שֶׁהוּא מֶלֶךְ, אוֹתוֹ תֶּחֱזֶה מֵ<b>אֶרֶץ מֶרְחַקִּים</b> שֶׁאַתָּה עוֹמֵד, תִּרְאֶה הַנִּסִּים וְהַגְּדֻלָּה שֶׁאֶעֱשֶׂה לְךָ, וְ<b>עַם נוֹעָז עִמְקֵי שָׂפָה</b> לֹא יִרְאֶה שְׁכִינַת הַמֶּלֶךְ בְּיָפְיוֹ עד כאן, כל זה בסא"א):
<b>מֶלֶךְ בְּיָפְיוֹ תֶּחֱזֶינָה עֵינֶיךָ.</b> לְךָ הַצַּדִּיק אֲנִי אוֹמֵר שֶׁתִּזְכֶּה לִרְאוֹת זִיו שְׁכִינָתוֹ שֶׁל מָקוֹם:
<b>תִּרְאֶינָה אֶרֶץ מַרְחַקִּים.</b> תִּרְגֵּם יוֹנָתָן: ״תִּסְתַּכֵּל וְתֶחֱזֵי בְּנַחֲתֵי אַרְע גֵּיהִנָּם״:
<h3>פסוק יח</h3>
<b>לִבְּךָ יֶהְגֶּה אֵימָה.</b> כְּשֶׁתִּרְאֶה הַשָּׂרִים וְהַחֲכָמִים שֶׁל עֲבוֹדָה זָרָה, שֶׁהָיוּ שַׁלִּיטִים בְּחַיֵּיהֶן, וַהֲרֵי הֵם נִדּוֹנִים בַּגֵּיהִנֹּם, יֶהְגֶּה לִבְּךָ אֵימָה וְתֹאמַר: ״אַיֵּה חָכְמָתָן וּגְדֻלָּתָן שֶׁל אֵלּוּ? <b>אַיֵּה</b> שֶׁהָיָה <b>סוֹפֵר</b> בְּחַיָּיו וְ<b>שׁוֹקֵל</b> כָּל דְּבַר חָכְמָה, שֶׁהָיוּ שׁוֹאֲלִין מִמֶּנּוּ כָּל עֲצַת מַלְכוּת?״
<b>אַיֵּה סֹפֵר אֶת הַמִּגְדָּלִים.</b> פֵּרוּשׁ, שֶׁהָיָה סוֹפֵר הַמִּגְדָּלִים אֲשֶׁר בְּעִיר וָעִיר; כִּי אוֹתָם הַבָּתִּים הַגְּבוֹהִים הָיוּ חֲשׁוּבִים, וְנוֹתְנִים יוֹתֵר בְּמַס. וְכָל אוֹתָהּ הַמַּחֲשָׁבָה וְהַפַּחַד לֹא יִהְיֶה לְךָ עוֹד:
<h3>פסוק יט</h3>
<b>אֶת עַם נוֹעָז.</b> כְּמוֹ ״לוֹעֵז״ (תהלים קיד:א), אֵלּוּ אַשּׁוּר וּבָבֶל שֶׁאֵין לְשׁוֹנָם לְשׁוֹן הַקֹּדֶשׁ:
<b>לֹא תִרְאֶה.</b> לֹא תַחְשֹׁב בְּלִבְּךָ, כִּי כֻּלָּם יִהְיוּ חֲשֵׁכִים וּשְׁפָלִים:
<b>עִמְקֵי שָׂפָה.</b> כְּמוֹ ״וַיְהִי כָל הָאָרֶץ שָׂפָה אֶחָת״ (בראשית יא:א):
<b>נִלְעַג לָשׁוֹן.</b> ״עִגְּלִים״ (ישעיהו לב:ד), וְ<b>עִמְקֵי שָׂפָה</b> – כָּל זֶה לָשׁוֹן נָכְרִית שֶׁאֵינָן מַכִּירִין בִּלְשׁוֹן הַקֹּדֶשׁ:
<h3>פסוק כ</h3>
<b>חֲזֵה צִיּוֹן.</b> וְאֶת מִי תִּרְאֶה בְּלִבְּךָ לְהֵחָשֵׁב מְלוּכָה וּשְׂרָרָה? אֶת צִיּוֹן אֲשֶׁר הִיא <b>קִרְיַת</b> בֵּית וַעַד לָנוּ:
<b>בַּל יִצְעָן.</b> בַּל יִסַּח, וְדוֹמֶה לוֹ ״אֵלוֹן בְּצַעֲנַנִּים״ (שופטים ד:יא), וּמְתַרְגְּמִינָן: ״מִישַׁר אַגְנַיָּא״, וְהֵם נְקָעִים שֶׁבַּשָּׂדוֹת, שֶׁקּוֹרִין קומבי״ש בלע״ז, כְּמוֹ ״אַגְנֵי דְאַרְעָא מִקְרֵי״ (בבא קמא סא א) שֶׁהַמַּיִם נֶאֱסָפִים שָׁם מִן הֶהָרִים וְהַגִּבְשׁוּשִׁיּוֹת, וּבֵי״ת שֶׁל ׳בְּצַעֲנַנִּים׳ אוֹמֵר אֲנִי שֶׁאֵינָהּ נִשְׁרֶשֶׁת בַּתֵּיבָה אֶלָּא מְשַׁמֶּשֶׁת הִיא:
<b>בַּל יִסַּע יְתֵדֹתָיו.</b> הַיְתֵדוֹת שֶׁקּוֹשְׁרִין בּוֹ מֵיתְרֵי הָאֹהֶל, בַּל יִסַּע אוֹתָם מִן הָאָרֶץ מִמְּקוֹם תְּקִיעָתָם, כְּמוֹ ״וַיַּסִּעוּ אֲבָנִים גְּדוֹלוֹת״ (מלכים א ה:לא), וְכֵן ״וַיִּסָּעֵם עִם הַבְּרִיחַ״ (שופטים טז:ג), לְשׁוֹן ׳תְּלִישָׁה׳:
<h3>פסוק כא</h3>
<b>כִּי אִם שָׁם.</b> כִּי אִם מוּסָב עַל <b>בַּל יִסַּע יְתֵדוֹתָיו</b> וְעַל <b>בַּל יִנָּתֵקוּ</b>, הָרָעָה לֹא תִהְיֶה, כִּי אִם הַטּוֹבָה. <b>ה׳</b> יִהְיֶה <b>שָׁם אַדִּיר לָנוּ</b>, וְהָעִיר תִּהְיֶה <b>מְקוֹם נְהָרִים יְאוֹרִים</b>, כְּעִנְיָן שֶׁנֶּאֱמַר (יחזקאל מז:ד): ״וַיָּמָד אֶלֶף וַיַּעֲבִירֵנִי נַחַל אֲשֶׁר לֹא אוּכַל לַעֲבוֹר״, וְכֵן נִבָּא יוֹאֵל ״וּמַעְיָן מִבֵּית ה׳ יֵצֵא״ (יואל ד:יח), וְהוּא הַנַּחַל שֶׁיְּהֵא מִתְגַּבֵּר וְהוֹלֵךְ:
<b>אֳנִי שַׁיִט.</b> אֳנִיָּה הַשָּׁטָה בַּמַּיִם:
<b>וְצִי אַדִּיר.</b> ״וּבוּרְנִי רַבְּתָא״ (תרגום יונתן)׃
<h3>פסוק כב</h3>
<b>כִּי ה׳ שֹׁפְטֵנוּ.</b> שַׂר וְשׁוֹפֵט שֶׁלָּנוּ:
<h3>פסוק כג</h3>
<b>נִטְּשׁוּ חֲבָלָיִךְ.</b> הַמּוֹשְׁכִים אֶת הַסְּפִינָה, אַתְּ רוֹמִי הַחַיֶּבֶת:
<b>כֵּן.</b> הָכֵן הֵיטֵב:
<b>תָּרְנָם.</b> תֹּרֶן הַסְּפִינָה:
<b>בַּל פָּרְשׂוּ נֵס.</b> לֹא יוּכְלוּ לִפְרֹס וִילוֹן הַמַּנְהִיג אֶת הַסְּפִינָה:
<b>אָז חֻלַּק עַד שָׁלָל.</b> ״עֲדָאָה״ (תרגום יונתן):
<b>מַרְבֶּה.</b> הַרְבֵּה יְחַלְּקוּ שְׁלַל סַנְחֵרִיב:
<b>פִּסְחִים.</b> (יִשְׂרָאֵל), שֶׁהָיוּ עַד עַכְשָׁיו חַלָּשִׁים:
<h3>פסוק כד</h3>
<b>וּבַל יֹאמַר שָׁכֵן.</b> שֶׁל יִשְׂרָאֵל:
<b>חָלִיתִי.</b> בִּשְׁבִיל הָאֻמָּה הַזֹּאת בָּאַתְנִי הָרָעָה, כִּי <b>הָעָם.</b> יִשְׂרָאֵל שֶׁנִּקְרְאוּ עָם, <b>הַיּוֹשֵׁב</b> בִּירוּשָׁלַיִם יִהְיֶה סְלוּחַ <b>עָוֹן</b>:
<h2>פרק לד</h2>
<h3>פסוק ד</h3>
<b>וְנָמַקּוּ כָּל צְבָא הַשָּׁמָיִם.</b> יִפְחֲדוּ כְּשֶׁאַשְׁלִיךְ אֶת שָׂרֵי אַשּׁוּר וּבָבֶל:
<b>וְנָגֹלּוּ.</b> לְשׁוֹן ׳גּוֹלֵל׳, <b>וְנָגֹלּוּ כַסֵּפֶר הַשָּׁמָיִם</b> תִּרְגֵּם יוֹנָתָן: ״וְיִתְמְחוֹן מִתְּחוֹת שְׁמַיָּא כְּמָא דְאָמַר עֲלֵיהֶן בְּסִיפְרָא״. וַאֲנִי מְפָרְשׁוֹ לְפִי הָעִנְיָן: מִפְּנֵי שֶׁעַכְשָׁיו הַטּוֹבָה וְהָאוֹרָה לָרְשָׁעִים, לִכְשֶׁיִּתְמַחוּ וְיֵחָרְבוּ יִהְיֶה דוֹמֵם הָעוֹלָם חֹשֶׁךְ עֲלֵיהֶם, כְּאִלּוּ נִגְלַל הַשֶּׁמֶשׁ וְהָאוֹר כִּגְלִילַת סֵפֶר:
<b>יִבּוֹל.</b> יִכְמוֹשׁ:
<b>וְכְנֹבֶלֶת מִתְּאֵנָה.</b> ׳כְּמֵשָׁה׳ בָּאִילָן קְרוּיָה ׳נוֹבֶלֶת׳, וְזֶהוּ שֶׁפֵּרְשׁוּ רַבּוֹתֵינוּ (ברכות מ ב): מַאי נוֹבְלוֹת? בּוֹשְׁלֵי כּוֹמְרָא, שֶׁנִּתְבַּשְּׁלוּ בַּכֹּמֶר; לְאַחַר לְקִיטָתָן צוֹבְרָן, וּמִתְחַמְּמוֹת וּמִתְבַּשְּׁלוֹת:
<h3>פסוק ה</h3>
<b>כִּי רִוְּתָה בַשָּׁמַיִם חַרְבִּי.</b> לַהֲרוֹג שָׂרִים שֶׁל מַעְלָה, וְאַחַר כָּךְ <b>תֵּרֵד</b> עַל עֲמָלֵק לְמַטָּה, שֶׁאֵין כָּל אֻמָּה לוֹקָה עַד שֶׁיִּלְקֶה שַׂר שֶׁלָּהּ בַּמָּרוֹם:
<b>עַם חֶרְמִי.</b> עַם מִלְחַמְתִּי, לְשׁוֹן מִשְׁנָה (כתובות יז ב): ״בִּשְׁעַת חֵירוּם שָׁנוּ״, וְכֵן (מלכים א כ:מב) ״אֶת אִישׁ חֶרְמִי״ דְּאַחְאָב:
<h3>פסוק ו</h3>
<b>כָּרִים עַתּוּדִים.</b> שָׂרִים וְשַׁלְטוֹנִים:
<b>בְּבָצְרָה.</b> מֵאֶרֶץ מוֹאָב הִיא, אֲבָל לְפִי שֶׁהֶעֱמִידָה מֶלֶךְ לֶאֱדוֹם, שֶׁנֶּאֱמַר ״וַיָּמָת חוּשָׁם וַיִּמְלֹךְ תַּחְתָּיו יוֹבָב בֶּן זֶרַח מִבָּצְרָה״ (בראשית לו:לג), לְפִיכָךְ תִּלְקֶה עִמָּהֶם; בפסיקתא:
<h3>פסוק ז</h3>
<b>רְאֵמִים עִמָּם.</b> עִם הָ<b>עַתּוּדִים</b> הַכְּתוּבִים לְמַעְלָה:
<b>אַבִּירִים.</b> פָּרִים בְּרִיאִים וּגְדוֹלִים, כְּמָה דְאַתְּ אָמַר ״עִם אַבִּירֵי בָשָׁן״ (תהלים כב:יג):
<h3>פסוק ח</h3>
<b>שִׁלּוּמִים לְרִיב צִיּוֹן.</b> שֶׁיְּשַׁלֵּם גְּמוּל עַל עִסְקֵי רִיב צִיּוֹן, הַצּוֹעֶקֶת לְפָנָיו לְשָׁפְטָהּ מִן הַמְּרֵיעִים לָהּ:
<h3>פסוק ט</h3>
<b>וְנֶהֶפְכוּ נְחָלֶיהָ.</b> שֶׁל בַּבְלִים:
<h3>פסוק י</h3>
<b>מִדּוֹר לָדוֹר.</b> מֵאוֹתוֹ דּוֹר עַד דּוֹר אַחֲרוֹן. דָּבָר אַחֵר: הִיא קִלְלַת מֹשֶׁה (שמות יז:טז) ״מִלְחָמָה לַה׳ בַּעֲמָלֵק מִדֹּר דֹּר״, מִדּוֹרוֹ שֶׁל מֹשֶׁה לְדוֹרוֹ שֶׁל שָׁאוּל, וּמִשָּׁם לְדוֹרוֹ שֶׁל מָרְדְּכַי, וּמִשָּׁם לְדוֹרוֹ שֶׁל מֶלֶךְ מְשִׁיחֵנוּ:
<h3>פסוק יא</h3>
<b>וְקִפּוֹד.</b> עוֹף הַפּוֹרֵחַ בַּלַּיְלָה, צואיט״א בלע״ז:
<b>קַו תֹהוּ.</b> מִשְׁפָּט שֶׁל שְׁמָמָה:
<b>וְאַבְנֵי בֹהוּ.</b> מִשְׁקָָָָָלוֹת שֶׁל דִּין חֻרְבָּן, כְּמוֹ (דברים כה:טו) ״אֶבֶן שְׁלֵמָה״:
<h3>פסוק יב</h3>
<b>חוֹרֶיהָ וְאֵין שָׁם מְלוּכָה יִקְרָאוּ.</b> שָׂרִים שֶׁלָּהּ עוֹמְדִים, וְאֵין אֶחָד מֵהֶם קוֹרֵא עַל עַצְמוֹ שֵׁם שְׂרָרָה וּמְלוּכָה:
<b>אָפֶס.</b> כִּלָּיָה:
<h3>פסוק יג</h3>
<b>וְעָלְתָה אַרְמְנוֹתֶיהָ סִירִים.</b> כָּךְ דֶּרֶךְ חֳרָבוֹת לִצְמוֹחַ בָּהֶם קוֹצִים וּסְנָאִים, וְהוּא <b>קִמּוֹשׂ</b> וְהוּא <b>חוֹחַ</b>, כֻּלָּם מִינֵי קוֹצִים הֵם, כְּגוֹן אורטיא״ש וְכַיּוֹצֵא בָּהֶם:
<b>נְוֵה תַנִּים.</b> הוּא מִדְבָּר, שֶׁהוּא דֶּרֶךְ לִהְיוֹת בּוֹ תַּנִּים, שֶׁהוּא מִין חַיָּה רָעָה:
<h3>פסוק יד</h3>
<b>וּפָגְשׁוּ צִיִּים אֶת אִיִּים.</b> ״וְיַעֲרְעוּן תַּמְוָן בְּחֲתוּלִין״, כָּךְ תִּרְגֵּם יוֹנָתָן. ״תַּמְוָן״ – נְמִיּוֹת, מרטרינ״ש בלע״ז:
<b>וְשָׂעִיר.</b> שֵׁד:
<b>הִרְגִּיעָה.</b> לְשׁוֹן מַרְגּוֹעַ:
<b>לִּילִית.</b> שֵׁם שֵׁדָה:
<h3>פסוק טו</h3>
<b>קִנְּנָה.</b> לְשׁוֹן ״קַן צִפּוֹר״ (דברים כב:ו):
<b>קִפּוֹז.</b> הוּא קִפּוֹד:
<b>וַתְּמַלֵּט.</b> וְתֵלֵד בֵּיצָה:
<b>וּבָקְעָה.</b> הִיא יְצִיאַת הָאֶפְרוֹחִים מִן הַבֵּיצָה, וְכֵן הוּא אוֹמֵר ״בֵּיצֵי צִפְעוֹנִי בָּקָעוּ״ (ישעיהו נט:ה):
<b>וְדָגְרָה.</b> הִיא קְרִיאַת הָעוֹף שֶׁהָעוֹף קוֹרֵא בִּגְרוֹנוֹ לְהַמְשִׁיךְ אֶפְרוֹחִים אַחֲרָיו, גלוציי״ר בלע״ז, וְכֵן (ירמיה יז:יא) ״קוֹרֵא דָגָר״:
<b>דַיּוֹת.</b> ולטוייר״ש בלע״ז:
<b>אִשָּׁה רְעוּתָהּ.</b> כְּמוֹ אֶל רְעוּתָהּ:
<h3>פסוק טז</h3>
<b>דִּרְשׁוּ מֵעַל סֵפֶר ה׳.</b> קִרְאוּ מֵעַל סֵפֶר בְּרֵאשִׁית, כְּשֶׁהֵבִיא הַמַּבּוּל גָּזַר שֶׁיִּתְקַבְּצוּ כָּל הַבְּרִיּוֹת לְהִסָּגֵר בַּתֵּיבָה זָכָר וּנְקֵבָה. <b>אַחַת מֵהֵנָּה לֹא נֶעְדָּרָה.</b> מִלָּבוֹא, עַל אַחַת כַּמָּה וְכַמָּה כְּשֶׁיִּגְזוֹר עֲלֵיהֶם זֹאת וּלְהִקָּבֵץ לִשְׁתּוֹת דָּם לֶאֱכוֹל בָּשָׂר וְחֵלֶב (יחזקאל לט:יז-יט):
<b>לֹא פָקָדוּ.</b> לֹא חָסְרוּ, כְּמוֹ (במדבר לא:מט) ״לֹא נִפְקַד מִמֶּנּוּ אִישׁ״:
<b>כִּי פִי הוּא צִוָּה.</b> שֶׁיָּבוֹאוּ:
<b>וְרוּחוֹ.</b> שֶׁל פִּי. <b>הוּא קִבְּצָן.</b> רוּחוֹ מוּסָב עַל פִּי, כְּמוֹ (תהלים לג:ו) ״וּבְרוּחַ פִּיו כָּל צְבָאָם״, אַף כָּאן רוּחוֹ שֶׁל פִּי הוּא קִבְּצָן:
<h3>פסוק יז</h3>
<b>וְהוּא הִפִּיל לָהֶן.</b> עַכְשָׁיו הַנָּבִיא אוֹמֵר עַל הַקָּדוֹשׁ בָּרוּךְ הוּא, וְהוּא הִפִּיל לָהֶם לְאוֹתָן הַחַיּוֹת וְהָעוֹפוֹת <b>גּוֹרָל</b>, שֶׁיַּעֲלוּ אֵלּוּ לְחֶלְקָם:
<h2>פרק לה</h2>
<h3>פסוק א</h3>
<b>יְשֻׂשׂוּם.</b> יָשִׂישׂוּ עֲלֵיהֶם כְּמוֹ ׳יָשׂוּשׂוּ מֵהֶן׳, כְּמוֹ ״בָּנַי יְצָאֻנִי״ (ירמיהו י:כ) שֶׁפִּתְרוֹנוֹ ׳יָצְאוּ מִמֶּנִּי׳, וְכֵן ״בִּשְּׁלָם הַבָּשָׂר״ (מלכים א יט:כא) ׳בִּשֵּׁל לָהֶם הַבָּשָׂר׳:
<b>מִדְבָּר וְצִיָּה.</b> יְרוּשָׁלַיִם הַקְּרוּיָה צִיָּה, וְצִיּוֹן הַקְּרוּיָה מִדְבָּר (ישעיהו סד:ט), הֵן יָשׂוּשׂוּ עַל מַפַּלְתָּם שֶׁל גִּבּוֹרֵי שֵׂעִיר (וּבָצְרָה):
<b>וְתָגֵל עֲרָבָה.</b> שֶׁל יְרוּשָׁלַיִם:
<h3>פסוק ב</h3>
<b>וְרַנֵּן.</b> כְּמוֹ ׳וּלְרַנֵּן׳:
<b>הַלְּבָנוֹן.</b> בֵּית הַמִּקְדָּשׁ (ספרי דברים כח):
<b>הֲדַר.</b> כְּבוֹדוֹ לְצִיּוֹן:
<h3>פסוק ג</h3>
<b>חַזְּקוּ יָדַיִם רָפוֹת.</b> כָּל הַנְּבִיאִים, מְבַשְּׂרֵי יְשׁוּעָה, נִחֲמוּ אֶת יִשְׂרָאֵל וְחִזְּקוּ אֶת יְדֵיהֶם הָרָפוֹת. <b>חַזְּקוּ</b> לְשׁוֹן מִשְׁקָל כָּבֵד, וּפִתְרוֹנוֹ: חַזְּקוּ אֶת אֲחֵרִים. וְאִם הָיָה בָּא לוֹמַר חִזְקוּ אַתֶּם שֶׁיֶּדְכֶם רָפוֹת, הָיָה לִנָּקֵד ״חִזְקוּ וְאִמְצוּ״ (דברי הימים ב לב:ז). עַכְשָׁיו שֶׁאוֹמֵר לָהֶם לְחַזֵּק וּלְאַמֵּץ אֲחֵרִים, נָקוּד ׳חַזְּקוּ׳ ׳<b>אַמְּצוּ</b>׳. <b>חִזְקוּ אַל תִּירָאוּ</b> זֶה נָקוּד ׳חִזְקוּ׳ לְשׁוֹן ׳קַל׳: חִזְקוּ אַתֶּם מֵאֲלֵיכֶם, כְּמוֹ שֶׁיֹּאמַר לְיָחִיד ״חֲזַק וֶאֱמָץ״ (יהושע א:ו), וְלֹא יֹאמַר ׳חַזֵּק׳:
<h3>פסוק ד</h3>
<b>לְנִמְהֲרֵי לֵב.</b> שֶׁמְּמַהֲרִים אֶת הַגְּאֻלָּה וּמְצֵרִים עַל אִחוּרָהּ:
<b>נָקָם יָבוֹא.</b> כְּמוֹ ׳בְּנָקָם יָבֹא׳:
<b>גְּמוּל אֱלֹהִים.</b> עַל הָרְשָׁעִים <b>הוּא יָבוֹא</b> וְאֶתְכֶם יוֹשִׁיעַ:
<h3>פסוק ה</h3>
<b>עֵינֵי עִוְרִים.</b> אוֹתָם שֶׁהָיוּ עַד הֵנָּה, עִוְרִים מְהַכִּיר אֶת מוֹרָא זוֹ עֲלֵיהֶם:
<b>וְאָזְנֵי חֵרְשִׁים.</b> שֶׁלֹּא הָיוּ שׁוֹמְעִים לְקוֹל נְבִיאִים עַד הֵנָּה, תִּפָּקַחְנָה <b>וְתִפָּתַחְנָה</b>, כִּי אֶתֵּן לָהֶם רוּחַ נָכוֹן לְיִרְאָה אוֹתִי; וְעַל יִשְׂרָאֵל הוּא אוֹמֵר, שֶׁקְּרָאָם <b>עִוְּרִים</b> וְחֵרְשִׁים, כְּעִנְיָן שֶׁנֶּאֱמַר ״הַחֵרְשִׁים שִׁמְעוּ וְגוֹ׳״ (ישעיהו מב:יח):
<h3>פסוק ו</h3>
<b>אָז יְדַלֵּג כָּאַיָּל פִּסֵּחַ וְגוֹ׳.</b> יִשְׂרָאֵל, שֶׁהֵם עַכְשָׁיו פִּסְחִים וְחַלָּשִׁים. מָצִינוּ שֶׁקּוֹרְאָם פִּסְחִים חַלָּשִׁים, כְּמוֹ שֶׁנֶּאֱמַר ״פִּסְחִים בָּזְזוּ בַז״ (ישעיהו לג:כג):
<b>וְתָרֹן.</b> בִּישׁוּעָתִי:
<b>לְשׁוֹן אִלֵּם.</b> לְשׁוֹנָם שֶׁל יִשְׂרָאֵל, שֶׁהָיוּ בֵּין הַכַּשְׂדִּים אִלְּמִים, שׁוֹמְעִים חֶרְפּוֹת וְאֵינָם מְשִׁיבִים (גיטין לו ב):
<b>כִּי נִבְקְעוּ בַמִּדְבָּר מַיִם.</b> כִּי תְּשַׂמְּחֵם יְשׁוּעָתוֹ, וְיִפְרְחוּ כְּמִדְבַּר צִיָּה הַצְּמֵאָה לְמַיִם וּמַעְיָנוֹת נִבְקָעִים בְּתוֹכָהּ, כְּלוֹמַר, כִּי יִצְמַח יֶשַׁע לַנִּדְכָּאִים:
<h3>פסוק ז</h3>
<b>וְהָיָה הַשָּׁרָב.</b> לָהֶם <b>לַאֲגַם</b>. הַתָּאֵב לִתְשׁוּעָה יְהֵא נוֹשַׁע, וְהַנָּבִיא דִּבֵּר בִּלְשׁוֹן מָשָׁל:
<b>בִּנְוֵה תַנִּים רִבְצָהּ וגו׳.</b> בִּנְוֵה מָקוֹם שֶׁהָיָה מִדְבָּר צִיָּה, שֶׁהוּא נְוֵה מִרְבַּץ תַּנִּין, יִהְיֶה לַח, מְקוֹם <b>חָצִיר</b> הַנַּעֲשֶׂה לְ<b>קָנֶה וָגֹמֶא</b>; וְאֵין דֶּרֶךְ <b>קָנֶה וָגֹמֶא</b> גְּדֵלִים אֶלָּא בִּמְקוֹם מַיִם, כְּעִנְיָן שֶׁנֶּאֱמַר: ״הֲיִגְאֶה גֹמֶא בְּלִי בִצָּה״ (איוב ח:יא):
<b>רִבְצָהּ.</b> שֵׁם דָּבָר הוּא, כְּמוֹ ״מַרְבֵּץ״ (צפניה ב:טו), שֶׁהֲרֵי אֵינוֹ מֵפִיק הֵ״א:
<h3>פסוק ח</h3>
<b>וְהָיָה שָׁם מַסְלוּל.</b> לְעוֹבְרִים וְשָׁבִים:
<b>לֹא יַעַבְרֶנּוּ.</b> לְאוֹתוֹ דֶּרֶךְ שׁוּם <b>טָמֵא</b>, כְּלוֹמַר: לֹא יִהְיֶה עוֹד לָאֻמּוֹת:
<b>וְהוּא לָמוֹ.</b> וְהוּא הַדֶּרֶךְ שֶׁל אוֹתָן עִוְּרִים וְחֵרְשִׁים וּפִסְּחִים וְאִלְּמִים הַנִּזְכָּרִים לְמַעְלָה (ישעיהו לה:ה-ו), וְהָיָה הִלּוּךְ אוֹתוֹ <b>דֶּרֶךְ</b>, וַאֲפִלּוּ הֵם <b>אֱוִילִים לֹא יִתְעוּ</b>, כִּי אֲיַשְּׁרֶנּוּ לִפְנֵיהֶם:
<h3>פסוק ט</h3>
<b>וּפְרִיץ חַיּוֹת.</b> ״חֲזִיר מִיַּעַר״ (תהילים פ:יד), אֵין לְךָ פָּרִיץ בַּחַיּוֹת כַּחֲזִיר הַבַּר, וְגַם ״אַרְיֵה מִסֻּבְּכוֹ״ (ירמיהו ד:ז), הוּא נְבוּכַדְנֶצַּר, לֹא יִמָּצֵא שָׁם:
<b>בַּל יַעֲלֶנָּה</b> לְאוֹתָהּ הַדֶּרֶךְ. ׳דֶּרֶךְ׳ מְשַׁמֵּשׁ לְשׁוֹן זָכָר וּלְשׁוֹן נְקֵבָה, כְּדִכְתִיב ״אֶת הַדֶּרֶךְ אֲשֶׁר יֵלְכוּ בָהּ״ (שמות יח:כ) הֲרֵי נְקֵבָה, ״בְּדֶרֶךְ אֶחָד יֵצְאוּ אֵלֶיךָ״ (דברים כח:ז) הֲרֵי זָכָר:
<b>לֹא תִמָּצֵא.</b> חַיָּה רָעָה שָׁם:
<h3>פסוק י</h3>
<b>וְשִׂמְחַת עוֹלָם.</b> שִׂמְחָה אֲשֶׁר מֵעוֹלָם, שֶׁהָיְתָה לָהֶם כְּבָר בְּדֶרֶךְ יְצִיאָתָן מִמִּצְרַיִם, ״וַה׳ הוֹלֵךְ לִפְנֵיהֶם יוֹמָם״ (שמות יג:כא):
<b>וְנָסוּ.</b> הַ<b>יָּגוֹן</b> וְהָ<b>אֲנָחָה</b> מֵהֶם:
<h2>פרק לו</h2>
<h3>פסוק ב</h3>
<b>בִּתְעָלַת.</b> פושי״ר בלע״ז:
<b>בְּרֵכָה.</b> מְקוֹם כִּנּוּס מַיִם, חָפוּר בַּקַּרְקַע בִּידֵי אָדָם לָתֵת בּוֹ דָּגִים, אָרוֹךְ וְרָחָב:
<b>בִּמְסִלַּת.</b> דֶּרֶךְ כְּבוּשָׁה, קמי״ן בלע״ז:
<b>שְׂדֵה כוֹבֵס.</b> תִּרְגֵּם יוֹנָתָן: ״חֲקַל מִשְׁטַח קַצְרַיָּא״, שֶׁשּׁוֹטְחִין שָׁם הַכּוֹבְסִים אֶת הַבְּגָדִים:
<h3>פסוק ג</h3>
<b>הַמַּזְכִּיר.</b> כּוֹתֵב הַזִּכְרוֹנוֹת בְּסִפְרֵי דִּבְרֵי הַיָּמִים, (דבר אחר: <b>הַמַּזְכִּיר</b> אֵיזֶה דִּין בָּא לְפָנָיו רִאשׁוֹן שֶׁיִּפְסְקֶנּוּ רִאשׁוֹן):
<h3>פסוק ה</h3>
<b>אָמַרְתִּי.</b> עַד הֵנָּה <b>אַךְ דִּבְרֵי שְׂפָתַיִם</b> הוּא בְּפִיו לֵאמֹר: ״לֹא אֶעֱבֹד לְמֶלֶךְ אַשּׁוּר״, וּמִשֶּׁיִּרְאֶה שֶׁאֶעֱלֶה עָלָיו לְצָבָא יַחֲזֹר בּוֹ; עַכְשָׁיו הֲרֵי עָלִיתִי, מֵעַתָּה אוֹ יַעַבְדֵנִי, אוֹ צָרִיךְ הוּא לְבַקֵּשׁ <b>עֵצָה וּגְבוּרָה לַמִּלְחָמָה</b>:
<b>עַתָּה.</b> שֶׁבָּא הָעֵת, אֱמוֹר נָא <b>עַל מִי בָטַחְתָּ</b> לִמְרוֹד בִּי:
<h3>פסוק ו</h3>
<b>אֲשֶׁר יִסָּמֵךְ אִישׁ</b> עַל <b>הַקָּנֶה הָרָצוּץ</b> הַנִּשְׁבָּר, וְהַקְּרוּמִיּוֹת בָּאִים <b>בְכַפּוֹ</b> וְנוֹקְבִין אוֹתָהּ, <b>כֵּן פַּרְעֹה</b> לַבּוֹטְחִים בּוֹ; סוֹפָן לִהְיוֹת עֶזְרָתוֹ לְרָעָתָן:
<h3>פסוק ז</h3>
<b>אֲשֶׁר הֵסִיר חִזְקִיָּה אֶת בָּמֹתָיו.</b> בִּעֵר אֶת כָּל בָּתֵּי עֲבוֹדָה זָרָה וּמִזְבְּחוֹת וּבָמוֹת, וְהִזְקִיק אֶת כָּל יְהוּדָה לְהִשְׁתַּחֲווֹת לִפְנֵי מִזְבֵּחַ אֶחָד:
<h3>פסוק ח</h3>
<b>הִתְעָרֶב נָא.</b> בְּדָבָר זֶה, אִם תּוּכַל לְקַיְּמָן. לְשׁוֹן ׳עֵרָבוֹן׳, שֶׁקּוֹרִין גי״ר בלע״ז:
<h3>פסוק ט</h3>
<b>וְאֵיךְ תָּשִׁיב.</b> אֲפִלּוּ <b>פְּנֵי פַחַת אַחַד</b> שֶׁהוּא מֵ<b>עַבְדֵי אֲדוֹנִי הַקְּטַנִּים</b>, שֶׁהַקָּטָן בְּרָאשֵׁי גְּיָסוֹת שֶׁלּוֹ מְמֻנֶּה עַל אֲלָפִים אִישׁ (מכילתא בשלח שירה ב):
<b>אַחַד עַבְדֵי.</b> אֶחָד מֵעַבְדֵי, כְּמוֹ ״אַחַד הַשִּׂיחִם״ (בראשית כא:טו), ״אַחַד הָרֵיקִים״ (שמואל ב ו:כ):
<h3>פסוק י</h3>
<b>הֲמִבַּלְעֲדֵי ה׳.</b> שֶׁלֹּא מֵרְשׁוּתוֹ:
<b>ה׳ אָמַר אֵלַי.</b> כְּבָר נִבְּאוּ הַנְּבִיאִים: ״יִשָּׂא אֶת חֵיל דַּמֶּשֶׂק וְאֶת שְׁלַל שׁוֹמְרוֹן לִפְנֵי מֶלֶךְ אַשּׁוּר״ (ישעיהו ח:ד), וְהוּא טָעָה לוֹמַר: ״כַּאֲשֶׁר עָשִׂיתִי לְשׁוֹמְרוֹן כֵּן אֶעֱשֶׂה לִירוּשָׁלִָם״ (ישעיהו י:יא):
<h3>פסוק יא</h3>
<b>כִּי שֹׁמְעִים אֲנָחְנוּ.</b> מַכִּירִים אֲנַחְנוּ אוֹתוֹ לָשׁוֹן. <b>שׁוֹמְעִים</b> – איטנדנ״ט בלע״ז:
<b>וְאַל תְּדַבֵּר אֵלֵינוּ יְהוּדִית.</b> שֶׁכָּל הָעָם מַכִּירִים בְּלָשׁוֹן יְהוּדִית, וְהֵם מִתְפַּחֲדִים מִדְּבָרֶיךָ. (לְפִי שֶׁאָמַר לָהֶם ״אִמְרוּ נָא אֶל חִזְקִיָּה״ (ישעיהו לו:ד), (סָבְרוּ) שֶׁלֹּא בָּא לְהַפְחִיד הָעָם. וְרַבְשָׁקֵה יִשְׂרָאֵל מוּמָר הָיָה, כִּסְבוּרִים הֵם אַף שֶׁמִּצְוַת רַבּוֹ עַל רַבְשָׁקֵה, אֲבָל לִבּוֹ נִמְשָׁךְ לְמִשְׁפַּחְתּוֹ וְיִכָּמְרוּ נִחוּמָיו):
<h3>פסוק יב</h3>
<b>הַאֶל אֲדֹנֶיךָ</b> תְּמִיהָה הוּא, לְכָךְ נָקוּד חֲטַף פַּתַּח. וְכִי אֶל שְׁנֵיכֶם לְבַדְּכֶם <b>שְׁלָחַנִי אֲדֹנִי</b>? הֲלוֹא אֶל כֻּלָּם שְׁלָחַנִי, וּלְכָךְ בָּאתִי, שֶׁכָּל הָעָם יִשְׁמְעוּ וְיִרְאוּ, וְאַל יְסִיתֵם חִזְקִיָּהוּ לִמְרוֹד:
<b>לֶאֱכֹל אֶת צוֹאָתָם.</b> אַף הֵם בְּרָעָב הַמָּצוֹר:
<b>יֹאכְלוּ אֶת חֹרֵיהֶם.</b> רְעִי הַיּוֹצֵא דֶּרֶךְ הַנֶּקֶב שֶׁלָּהֶם, וְלָשׁוֹן נָאֶה תִּקְּנוּ סוֹפְרִים לִקְרוֹתוֹ צוֹאָתָם. כָּךְ שָׁנוּ רַבּוֹתֵינוּ (מגילה כה ב): מִקְרָאוֹת הַכְּתוּבִים לִגְנַאי קוֹרִין אוֹתוֹ לְשֶׁבַח, כְּמוֹ (דברים כח:כז) ״בַּעֲפוֹלִים״ – ״בַּטְּחוֹרִים״, (דברים כח:ל) ״יִשְׁגָּלֶנָּה״ – ״יִשְׁכָּבֶנָּה״, ״חוֹרֵיהֶם״ – ״צוֹאָתָם״:
<b>שִׁינֵיהֶם.</b> מֵימֵי רַגְלֵיהֶם, <b>שִׁינֵיהֶם</b> צוֹאָה לַחָה. שִׁינֵי דְכַרְכַּשְׁתָּא (שבת פב א) הִיא הַחַלְחֹלֶת (חולין נ א) שֶׁקּוֹרִין טבחי״א בלע״ז, עוֹמֶדֶת עַל יְדֵי שָׁלֹשׁ שִׁנַּיִם:
<h3>פסוק יד</h3>
<b>יַשִּׁיא.</b> יַתְעֶה:
<h3>פסוק טז</h3>
<b>עֲשׂוּ אִתִּי בְרָכָה. צְאוּ אֵלַי</b> לְשָׁלוֹם וּבָרְכוּנִי, וְהָבִיאוּ אֵלַי תְּשׁוּרַת שָׁלוֹם:
<b>בְּרָכָה.</b> שלו״ד בלע״ז, כמו: ״וַיְבָרֶךְ יַעֲקֹב אֶת פַּרְעֹה״ (בראשית מז:י):
<b>וְאִכְלוּ אִישׁ גַּפְנוֹ.</b> וְאֵלֵךְ מֵעֲלֵיכֶם וְשְׁבוּ בְּשָׁלוֹם עַד שֶׁאֶמְצָא אֶרֶץ טוֹבָה כְּאַרְצְכֶם, וְאַגְלֶה אֶתְכֶם שָׁם; כִּי כֵּן דַּרְכּוֹ, לְהַעֲבִיר הָאֻמּוֹת מֵאֶרֶץ אֶל אֶרֶץ, כְּמוֹ שֶׁנֶּאֱמַר (ישעיהו י:יג) ״וְאָסִיר גְּבוּלוֹת עַמִּים״:
<h3>פסוק יז</h3>
<b>אֶל אֶרֶץ כְּאַרְצְכֶם.</b> אָמַר רַבִּי שִׁמְעוֹן בֶּן יוֹחַאי: שׁוֹטֶה הָיָה זֶה, מָשָׁל לְמֶלֶךְ וְכוּ׳ בְּסִפְרֵי פָּרָשַׁת וְהָיָה עֵקֶב (דברים ז יב). הָיָה לוֹ לוֹמַר ״אֶל אֶרֶץ יָפָה מֵאַרְצְכֶם״, אֶלָּא שֶׁלֹּא הָיָה יָכוֹל לְסַפֵּר בִּגְנוּתָהּ:
<h3>פסוק יט</h3>
<b>וְכִי הִצִּילוּ אֶת שֹׁמְרוֹן מִיָּדִי.</b> וּבְנֵי שׁוֹמְרוֹן הָיוּ עוֹבְדִים לֵאלֹהֵי אֲרָם שְׁכֵינֵיהֶם, וַ<b>חֲמָת</b> הִיא מֵאֲרָם:
<h3>פסוק כב</h3>
<b>קְרוּעֵי בְגָדִים.</b> עַל שֶׁשָּׁמְעוּ גִּדּוּפֵי הַשֵּׁם (סנהדרין ס א), וְהִיא כְּמוֹ בִּרְכַּת הַשֵּׁם:
<h2>פרק לז</h2>
<h3>פסוק ג</h3>
<b>וְתוֹכֵחָה.</b> אשפרובמנ״ט בלע״ז, הָאוֹיְבִים מוֹכִיחִים בְּהַצְלָחָתָם לֵאמֹר: ״יָדֵינוּ רָמָה״ (דברים לב:כז) וְאֵין אֱלֹהִים כֵּאלֹהֵינוּ:
<b>כִּי בָאוּ בָנִים.</b> בְּנֵי יִשְׂרָאֵל, בָּנָיו שֶׁל הַקָּדוֹשׁ בָּרוּךְ הוּא:
<b>עַד מַשְׁבֵּר וְכֹחַ אַיִן לְלֵדָה</b> עֵת צָרָה, הַדּוֹמָה לְאִשָּׁה הַיּוֹשֶׁבֶת עַל הַמַּשְׁבֵּר, וְאֵין כֹּחַ לַוָּלָד לָצֵאת:
<h3>פסוק ד</h3>
<b>וְהוֹכִיחַ בַּדְּבָרִים.</b> הִגִּיד כֹּחוֹ וְהֶרְאָה הַצְלָחָתוֹ, <b>וְהוֹכִיחַ</b> – אישפרובי״ר בלע״ז:
<h3>פסוק ז</h3>
<b>וְשָׁמַע שְׁמוּעָה.</b> מִיָּד, זוֹ שְׁמוּעַת תִּרְהָקָה מֶלֶךְ כּוּשׁ (ישעיהו לז:ט), וּמִתּוֹךְ כָּךְ יֵלֵךְ מֵעֲלֵיכֶם הַפַּעַם הַזֹּאת לְהִלָּחֵם עִם תִּרְהָקָה, וְאֵין זוֹ שִׁיבָה לְאַרְצוֹ; וְאַחַר כָּךְ יָשׁוּב הֲלוֹם, וַאֲנִי עָתִיד לַהֲשִׁיבוֹ לְאַרְצוֹ וּלְהַפִּילוֹ שָׁם <b>בַּחֶרֶב</b>:
<h3>פסוק ט</h3>
<b>וַיִּשְׁמַע.</b> מֶלֶךְ אַשּׁוּר:
<b>עַל תִּרְהָקָה.</b> לֵאמֹר יָצָא תִּרְהָקָה לְהִלָּחֵם אִתָּךְ:
<b>וַיִּשְׁמַע וַיִּשְׁלַח מַלְאָכִים.</b> אֵין ׳וַיִּשְׁמַע׳ הַשֵּׁנִי כְּמוֹ ׳וַיִּשְׁמַע׳ הָרִאשׁוֹן: הָרִאשׁוֹן לְשׁוֹן ׳שְׁמוּעָה׳, וְהַשֵּׁנִי לְשׁוֹן ׳קַבָּלָה׳. קִבֵּל דִּבְרֵי הַשְּׁלוּחִים וַיִּיטְבוּ בְּעֵינָיו לָתֵת לֵב לְהִסְתַּלֵּק מֵעַל יְרוּשָׁלַיִם, לְהִלָּחֵם תְּחִלָּה עִם כּוּשׁ:
<b>וַיִּשְׁלַח מַלְאָכִים אֶל חִזְקִיָּהוּ.</b> לְהוֹדִיעוֹ שֶׁאֵינוֹ מִסְתַּלֵּק לְגַמְרֵי, אֶלָּא עַל מְנָת לָשׁוּב:
<h3>פסוק יב</h3>
<b>עֶדֶן.</b> שֵׁם מַלְכוּת, כְּמָה דְאַתְּ אָמַר (יחזקאל כז:כג) ״חָרָן וְכַנֵּה וְעֶדֶן״:
<h3>פסוק יג</h3>
<b>הֵנַע וְעִוָּה.</b> הֱנִיעֵהוּ וְעִוְּהוּ מֶלֶךְ אַשּׁוּר, הֶחֱרִיבָם וְטִלְטְלָם מִמְּקוֹמָם:
<h3>פסוק יח</h3>
<b>אָמְנָם ה׳.</b> אֱמֶת הוּא כִּי <b>הֶחֱרִיבוּ מַלְכֵי אַשּׁוּר</b>:
<b>אֶת כָּל הָאֲרָצוֹת וְאֶת אַרְצָם. הָאֲרָצוֹת</b> – רָאשֵׁי הַמְּדִינוֹת, וְאֶת אֶרֶץ הַסְּמוּכָה לָהֶם. עָרֵי הַמַּמְלָכָה אֲשֶׁר הֵנָּם רֹאשׁ לַמְּדִינוֹת קוֹרֵא ׳אֲרָצוֹת׳, וּשְׁאָר הַמְּחוֹזוֹת אֲשֶׁר סְבִיבוֹתֵיהֶם קוֹרֵא ׳אַרְצָם׳. וּבְסֵפֶר מְלָכִים (מלכים ב יט:יז) כָּתוּב ״אֶת הַגּוֹיִם וְאֶת אַרְצָם״, וְלָשׁוֹן אֶחָד הוּא:
<h3>פסוק יט</h3>
<b>וְנָתֹן.</b> כְּמוֹ ״וְנָתוֹן אוֹתוֹ עַל כָּל אֶרֶץ מִצְרָיִם״ (בראשית מא:ג), לְשׁוֹן ׳פָּעוֹל׳, ׳שָׁמוֹר׳, ׳זָכוֹר׳, דוננ״ט בלע״ז:
<b>עֵץ וָאֶבֶן</b> הֵם, לְפִיכָךְ לֹא הָיָה בָּהֶם כֹּחַ, <b>וַיְאַבְּדוּם</b> מֶלֶךְ אַשּׁוּר:
<h3>פסוק כד</h3>
<b>מְרוֹם הָרִים.</b> הַר הַבַּיִת:
<b>יַרְכְּתֵי לְבָנוֹן.</b> בֵּית הַמִּקְדָּשׁ (ספרי דברים כח):
<b>וְאֶכְרֹת קוֹמַת אֲרָזָיו.</b> לֹא אֵלֵךְ לְאַרְצוֹ עַד אֲשֶׁר אַחֲרִיבֶנּוּ:
<b>קִצּוֹ.</b> סוֹפוֹ:
<b>יַעַר כַּרְמִלּוֹ.</b> טוּב שִׁבְחוֹ וְכֹבֶד חָזְקוֹ:
<h3>פסוק כה</h3>
<b>אֲנִי קַרְתִּי וְשָׁתִיתִי.</b> כְּלוֹמַר: הִתְחַלְתִּי בְּכָל מַעֲשַׂי וְגָמַרְתִּי וְהִצְלַחְתִּי, כָּזֶה הַכּוֹרֶה בּוֹר וּמוֹצֵא <b>מָיִם</b> וּמַצְלִיחַ, לְשׁוֹן ׳מָקוֹר׳:
<b>וְאַחְרִב בְּכַף פְּעָמַי.</b> אִם בָּאתִי לָצוּר עַל עִיר הַבְּטוּחָה בְּחֹזֶק נַהֲרוֹתֶיהָ, הֵבֵאתִי עָלֶיהָ גְּיָסוֹת רַבִּים וְכָלוּ מֵימֵי נַהֲרוֹתָם בִּשְׁתִיַּת בְּהֶמְתָּם וּמִדְּרַךְ כַּף רַגְלֵיהֶם:
<b>וְאַחְרִב.</b> לְשׁוֹן הוֹוֶה, כְּלוֹמַר: כֵּן דַּרְכִּי תָּמִיד:
<b>יְאֹרֵי מָצוֹר.</b> יְאוֹרֵי עִיר הַבָּאָה בְּמָצוֹר עַל יְדֵי יְאוֹרוֹת:
<h3>פסוק כו</h3>
<b>הֲלֹא שָׁמַעְתָּ.</b> וְלָמָּה תִּתְפָּאֵר? אֵין זֶה שֶׁלְּךָ, כִּי גְּזֵרָה הִיא מִלְּפָנַי זֶה שָׁנִים רַבּוֹת, שֶׁתִּהְיֶה אַתָּה פּוֹרֵעַ פֻּרְעָנוּת מִן הָעוֹבְדֵי כּוֹכָבִים וּמָָָָָָזָָָָלוֹת, כְּעִנְיָן שֶׁנֶּאֱמַר (ישעיהו י:ה) ״הוֹי אַשּׁוּר שֵׁבֶט אַפִּי״:
<b>הֲלֹא שָׁמַעְתָּ לְמֵרָחוֹק.</b> יוֹתֵר מִשִּׁבְעִים שָׁנָה שֶׁנִּתְנַבֵּא עָמוֹס (עמוס א:א) ״שְׁנָתַיִם לִפְנֵי הָרַעַשׁ״ (עמוס ז:יא) ״וְיִשְׂרָאֵל גָּלֹה יִגְלֶה מֵעַל אַדְמָתוֹ״, מֵאָז יֵשׁ לְךָ לִשְׁמוֹעַ שֶׁעָשִׂיתִי וְהִכְנַתִּי פֻּרְעָנִיּוּת זוֹ:
<b>מִימֵי קֶדֶם.</b> מִשֵּׁשֶׁת יְמֵי בְּרֵאשִׁית עָלְתָה עַל לִבִּי אוֹתָהּ גְּזֵרָה שֶׁנִּגְזְרָה עָלֶיךָ, שֶׁנֶּאֱמַר (ישעיהו ל:לג): ״כִּי עָרוּךְ מֵאֶתְמוּל תָּפְתֶּה גַּם הִיא לַמֶּלֶךְ הוּכָן״. עַתָּה כְּשֶׁהִגְבַּרְתִּיךָ עַל הָעוֹבְדֵי כּוֹכָבִים וּמָָָָָָזָָָָלוֹת הֲבִיאוֹתִיהָ לְאוֹתָהּ גְּזֵרָה, כְּדֵי שֶׁתְּהֵא לְהַשְׁאוֹת לְגַלִּים <b>נִצִּים עָרִים בְּצֻרוֹת</b>, שֶׁתַּהֲרוֹג אֶת יוֹשְׁבֵיהֶן וְתִהְיֶיןָ שַׁאֲיָה מֵאָדָם וְיִתְעַתְּדוּ לְגַלִּים צוֹמְחִים יָרָק:
<h3>פסוק כז</h3>
<b>וְיֹשְׁבֵיהֶן קִצְרֵי יָד.</b> אֲנִי הִתַּשְׁתִּי אֶת כֹּחָן לְפָנֶיךָ:
<b>וּשְׁדֵמָה לִפְנֵי קָמָה.</b> שְׁדֵמָה הוּא שֶׁקּוֹרִין אשטובל״א בלע״ז, הַנִּשְׁאָר בַּקַּרְקַע, שָׁרְשֵׁי הַקָּצִיר:
<b>לִפְנֵי קָמָה.</b> כְּשֶׁלֹּא הִגִּיעַ לְהִתְבַּשֵּׁל וּלְהַקְשׁוֹת, לָבֹא לִידֵי קָמָה, וְהוּא חַלָּשׁ וְרַךְ:
<b>לִפְנֵי קָמָה.</b> בְּטֶרֶם יִהְיֶה קָמָה:
<h3>פסוק כח</h3>
<b>וְשִׁבְתְּךָ וְצֵאתְךָ וּבוֹאֲךָ יָדָעְתִּי.</b> תִּרְגֵּם יוֹנָתָן: ״וּמִיתְבָךְ בְּעֵצָה וּמִיפְקָךְ לְבָרָא לַאֲגָחָא קְרָבָא וּמִיתְיךְ לְאַרְעָא דְיִשְׂרָאֵל גְּלִי קֳדָמַי״. כְּשֶׁעָלְתָה מַחֲשָׁבָה בְּלִבְּךָ וְנוֹעַצְתָּ לְהַחֲרִיב אֶת בֵּיתִי, אֲנִי יָדַעְתִּי:
<h3>פסוק כט</h3>
<b>הִתְרַגֶּזְךָ.</b> הִתְרַעַשְׁךָ וְהִתְגַבֶּרְךָ עָלַי:
<b>שַׁאֲנַנְךָ.</b> כְּמוֹ ׳וּשְׁאוֹנְךָ׳:
<b>חַחִי.</b> כְּמִין טַבַּעַת הוּא, וְתוֹחֲבִין אוֹתוֹ בִּשְׂפַת בְּהֵמָה שֶׁעֲסָקֶיהָ רָעִים לְמוֹשְׁכָהּ בּוֹ:
<b>וּמִתְגִּי.</b> תִּרְגֵּם יוֹנָתָן: ״זְמַם״, וְהוּא שֶׁל בַּרְזֶל, וְתוֹחֲבִין אוֹתוֹ בִּנְחִירֵי הַנַּאקָה; וְהוּא שֶׁשָּׁנִינוּ ״וְנָאקָה בַּחֲטָם״ בְּמַסֶּכֶת שַׁבָּת (משנה שבת ה א). (צָרִיךְ עִיּוּן כִּי מֵהַפָּסוּק נִרְאֶה לְהֶדְיָא לְהֵיפֶךְ, כִּי חַח בַּחֲטָם וּמֶתֶג בַּשָּׂפָה):
<h3>פסוק ל</h3>
<b>וְזֶה לְּךָ הָאוֹת.</b> הַדִּבּוּר הַזֶּה אֵינוֹ לְסַנְחֵרִיב, אֶלָּא הַנָּבִיא אָמַר לְחִזְקִיָּה: וְהַתְּשׁוּעָה הַזֹּאת תִּהְיֶה לְךָ לְאוֹת לְהַבְטָחָה אַחֶרֶת. הִנֵּה הֶחֱרִיבוּ הַלִּגְיוֹנוֹת אֶת כָּל הַזְּרָעִים וְגָדְעוּ אֶת כָּל הָאִילָנוֹת, וְהַקָּדוֹשׁ בָּרוּךְ הוּא מַבְטִיחֲךָ שֶׁתִּסְתַּפְּקוּ הַשָּׁנָה הַזֹּאת בִּסְפִיחֵי הַזְּרָעִים שֶׁיִּצְמְחוּ מֵאֵלֵיהֶם:
<b>אָכוֹל הַשָּׁנָה.</b> לֶאֱכוֹל הַשָּׁנָה <b>סָפִיחַ</b>:
<b>וּבַשָּׁנָה הַשֵּׁנִית שָׁחִיס.</b> הֵן סְפִיחֵי גִּדּוּעֵי אִילָנוֹת, כָּךְ הוּא בְּסֵדֶר עוֹלָם (סדר עולם רבה כג); אֲבָל יוֹנָתָן תִּרְגֵּם: ״כַּתְכַּתִּין״ – סְפִיחֵי סְפִיחִים. <b>וְזֶה לְךָ הָאוֹת</b> – כְּשֶׁתִּרְאֶה שֶׁיִּתְקַיֵּם דְּבָרִי שֶׁיָּשׁוּב סַנְחֵרִיב לְאַרְצוֹ וְיִפּוֹל, תַּאֲמִין שֶׁתִּתְקַיֵּם עוֹד הַבְטָחָה הַשְּׁנִיָּה:
<h3>פסוק לב</h3>
<b>קִנְאַת ה׳ צְבָאוֹת.</b> שֶׁיְּקַנֵּא לִשְׁמוֹ וְלֹא מֵחֲמַת זְכוּת שֶׁבְּיֶדְכֶם, לָמַדְנוּ (שבת נה א) שֶׁתָּמָה זְכוּת אָבוֹת:
<h3>פסוק לג</h3>
<b>וְלֹא יְקַדְּמֶנָּה מָגֵן.</b> לֹא יַעֲרֹךְ לְפָנֶיהָ מָגֵן, כְּדִמְתַרְגֵּם ״לִפְנֵי״ ״קֳדָם״:
<b>וְלֹא יִשְׁפֹּךְ עָלֶיהָ סֹלְלָה.</b> ״לֹא יִצְבּוֹר עָלֶיהָ מְלִיתָא״, אוֹמֵר אֲנִי הוּא שֶׁשּׁוֹפְכִין עָפָר וְצוֹבְרִין לִפְנֵי הַחוֹמָה וְהַמִּגְדָּלוֹת לִבְנוֹת עָלֶיהָ כַּרְכּוֹם:
<b>סֹלְלָה.</b> עַל שֵׁם שֶׁסּוֹלְלִים וְכוֹבְשִׁין אוֹתָהּ בְּמַקָּבוֹת כְּדֵי שֶׁיִּתְקַשֶּׁה, וְתַרְגּוּמוֹ ״מְלֵיתָא״ עַל שֵׁם שֶׁעוֹשִׂין לוֹ מִתְּחִלָּה שְׁנֵי מְחִיצוֹת גֶּדֶר קָנִים, וְשׁוֹפְכִים הֶעָפָר בֵּינֵיהֶם, וְכוֹבְשִׁין אוֹתוֹ שָׁם לְאַחַר שֶׁמִּלְּאוּ אֶת הַמְּחִיצוֹת. וְשָׁמַעְתִּי שֶׁפּוֹתְרִין אוֹתוֹ: זְרִיקַת אֲבָנִים גְּדוֹלוֹת, שֶׁקּוֹרִין פוריר״א בלע״ז, אֲבָל אֵין בַּאֲבָנִים לְשׁוֹן ׳שְׁפִיכָה׳ וְלֹא לְשׁוֹן ׳סְלִילָה׳, וְאֵין לְשׁוֹן הַתַּרְגּוּם נוֹפֵל עַל פִּתְרוֹן זֶה:
<h3>פסוק לו</h3>
<b>וַיֵּצֵא מַלְאַךְ ה׳ וגו׳.</b> לְאַחַר שֶׁהָלַךְ וְנִלְחַם עִם כּוּשׁ חָזַר וּבָא לִירוּשָׁלַיִם, וּבְאוֹתוֹ שָׁעָה וַיֵּצֵא מַלְאַךְ ה׳. וְכָךְ שְׁנוּיָה בְּסֵדֶר עוֹלָם (פרק כג): ״הִנְנִי נוֹתֵן בּוֹ רוּחַ וְשָׁמַע שְׁמוּעָה״ כְּמָה שֶׁנֶּאֱמַר ״וַיִּשְׁמַע עַל תִּרְהָקָה וְגוֹ׳״ (ישעיהו לז:ט). שָׁטַף שֶׁבְנָא הַסּוֹכֵן וְסִיעָתוֹ וְהוֹלִיכָם בַּזִּיקִים, וְהָלַךְ לוֹ לְכוּשׁ וְלָקַח חֶמְדַּת כָּל הָאוֹצָרוֹת וּבָא לוֹ לִירוּשָׁלַיִם, לְקַיֵּם מַה שֶׁנֶּאֱמַר (ישעיהו מה:יד): ״יְגִיעַ מִצְרַיִם וְסַחַר כּוּשׁ עָלַיִךְ יַעֲבֹרוּ״ – זוֹ יְרוּשָׁלַיִם, ״אַחֲרֶיךְ יֵלֵכוּ״ – זֶה חִזְקִיָּהוּ. בְּאוֹתָהּ שָׁעָה ״וַיִּשְׁלַח אֶת תַּרְתָּן וְאֶת רַב סָרִיס״, הֵם הַנִּזְכָּרִים בְּסֵפֶר מְלָכִים (מלכים ב יח:יז), וְהֵם הַמַּלְאָכִים שֶׁנֶּאֱמַר עֲלֵיהֶם שֶׁשָּׁלַח אַחַר הַשְּׁמוּעָה שֶׁנֶּאֱמַר (ישעיהו לז:ט): ״וַיִּשְׁלַח מַלְאָכִים אֶל חִזְקִיָּהוּ״, וְלֹא הֵם בָּאוּ עִם רַבְשָׁקֵה בִּשְׁלִיחוּת הָרִאשׁוֹן. וְעַל אוֹתָן הַסְּפָרִים הֵשִׁיבוּ יְשַׁעְיָהוּ (ישעיהו לז:כב): ״בָּזָה לְךָ לָעֲגָה לְךָ״. אוֹתָהּ שָׁעָה ״וַיֵּצֵא מַלְאַךְ ה׳ וַיַּכֶּה וְגוֹ׳״. כֻּלָּם מְלָכִים קְשׁוּרֵי כְּתָרִים בְּרָאשֵׁיהֶם, וְקָטָן שֶׁבְּכֻלָּם הָיָה שַׂר עַל שְׁנֵי אֲלָפִים, שֶׁנֶּאֱמַר (ישעיהו לו:ח): ״וְאֶתְּנָה לְךָ אַלְפַּיִם סוּסִים וְאֵיךְ תָּשִׁיב אֶת פְּנֵי פַחַת אֶחָד וְגוֹ׳״. לָמַדְנוּ עַל קָטָן שֶׁבַּפְּחוֹתִים שֶׁהוּא שַׂר עַל אַלְפַּיִם אִישׁ, וְנָפְלוּ הֵם וּגְיָסוֹתָם:
<h3>פסוק לז</h3>
<b>וַיֵּשֶׁב בְּנִינְוֵה.</b> הִיא רֹאשׁ הַמַּלְכוּת, כְּעִנְיָן שֶׁנֶּאֱמַר (בראשית י:יא) ״מִן הָאָרֶץ הַהִיא יָצָא אַשּׁוּר וַיִּבֶן אֶת נִינְוֵה״:
<h3>פסוק לח</h3>
<b>בֵּית נִסְרֹךְ.</b> נֶסֶר מִתֵּיבָתוֹ שֶׁל נֹחַ, כְּדִמְפֹרָשׁ בְּאַגָּדַת חֵלֶק (סנהדרין צו א):
<b>הִכֻּהוּ בַחֶרֶב.</b> שֶׁאָמַר: ״אִם תַּצִּיל אוֹתִי שֶׁלֹּא יַהַרְגוּנִי בְּנֵי מַלְכוּתִי, שֶׁהֵבֵאתִי בְּנֵיהֶם כָּאן וּמֵתוּ, אַקְרִיב שְׁנֵי בָּנַי לְפָנֶיךָ״. עָמְדוּ וַהֲרָגוּהוּ:
<h2>פרק לח</h2>
<h3>פסוק א</h3>
<b>בַּיָּמִים הָהֵם.</b> שְׁלֹשָׁה יָמִים לִפְנֵי מַפַּלְתּוֹ שֶׁל סַנְחֵרִיב חָלָה חִזְקִיָּהוּ, וְיוֹם שְׁלִישִׁי כְּשֶׁעָלָה בֵּית ה׳ הוּא יוֹם מַפַּלְתּוֹ שֶׁל סַנְחֵרִיב, וְהוּא יוֹם טוֹב רִאשׁוֹן שֶׁל פֶּסַח:
<b>כִּי מֵת אַתָּה וְלֹא תִחְיֶה.</b> מֵת אַתָּה בָּעוֹלָם הַזֶּה וְלֹא תִחְיֶה לָעוֹלָם הַבָּא, מִשּׁוּם דְּלָא נְסִיבַת אִיתְּתָא וכו׳, כִּדְאִיתָא בִּבְרָכוֹת (ברכות י ב):
<h3>פסוק ג</h3>
<b>אָנָּה ה׳.</b> אַיֵּה רַחֲמָנוּתְךָ?
<h3>פסוק ה</h3>
<b>הִנְנִי יוֹסִף.</b> הִנְנִי הוּא אֲשֶׁר יוֹסִיף <b>עַל יָמֶיךָ</b>:
<h3>פסוק ו</h3>
<b>וּמִכַּף מֶלֶךְ אַשּׁוּר אַצִּילְךָ.</b> לָמַדְנוּ שֶׁלִּפְנֵי מַפֶּלֶת סַנְחֵרִיב חָלָה:
<h3>פסוק ז</h3>
<b>וְזֶה לְּךָ הָאוֹת.</b> שֶׁתִּתְרַפֵּא וְיִתְוַסְּפוּ <b>יָמֶיךָ</b>, כַּמְפוֹרָשׁ לְמַטָּה (ישעיהו לח:כב), וּבִמְלָכִים (מלכים ב כ:ח) שָׁאַל לוֹ: ״מָה אוֹת כִּי אֶעֱלֶה״:
<h3>פסוק ח</h3>
<b>הִנְנִי מֵשִׁיב.</b> אֲחוֹרַנִּית <b>עֶשֶׂר מַעֲלוֹת אֶת</b> הַ<b>צֵּל אֲשֶׁר יָרְדָה</b>:
<b>צֵל הַמַּעֲלוֹת.</b> כְּמִין מַדְרֵגוֹת, עֲשׂוּיוֹת כְּנֶגֶד הַחַמָּה, לִבְחוֹן בָּהֶם שְׁעוֹת הַיּוֹם כְּעֵין אוֹרְלוֹגִין שֶׁעוֹשִׂין הָאֻמָּנִין:
<b>אֲשֶׁר יָרְדָה.</b> מִהֲרָה לֵירֵד, וְנִתְקַצֵּר הַיּוֹם עֶשֶׂר שָׁעוֹת בְּיוֹם שֶׁמֵּת אָחָז כְּדֵי שֶׁלֹּא יְהוּ מַסְפִּידִין אוֹתוֹ, וְעָלוּ עַכְשָׁיו לַאֲחוֹרֵיהֶם בְּיוֹם שֶׁנִּתְרַפֵּא חִזְקִיָּהוּ, וְנִתּוֹסְפוּ עַל הַיּוֹם עֶשֶׂר שָׁעוֹת (סנהדרין צו א):
<h3>פסוק ט</h3>
<b>מִכְתָּב.</b> תִּרְגֵּם יוֹנָתָן: ״כְּתָב אוֹדָאָה עַל נִיסָא דְּאִיתְעֲבִיד לְחִזְקִיָּה״:
<h3>פסוק י</h3>
<b>אֲנִי אָמַרְתִּי בִּדְמִי יָמַי.</b> כְּשֶׁרָאִיתִי יָמַי בִּדְמִי, בְּשִׁמָּמוֹן וַחֲרִישָׁה, כְּמוֹ ״נִדְמָה כָּל עַם כְּנַעַן״ (צפניה א:יא). כְּלוֹמַר: כְּשֶׁחָלִיתִי אָמַרְתִּי <b>״אֵלֵכָה בְּשַׁעֲרֵי שְׁאוֹל״</b> – עַתָּה אָמוּת, לְפִי שֶׁעַד אוֹתוֹ הַיּוֹם לֹא נִתְרַפֵּא חוֹלֶה (פרקי דרבי אליעזר נב):
<b>פֻּקַּדְתִּי יֶתֶר שְׁנוֹתָי.</b> כְּמוֹ (במדבר לא:מט) ״לֹא נִפְקַד מִמֶּנּוּ אִישׁ״ – נֶחְסַרְתִּי שְׁאָר שְׁנוֹתַי. וְיוֹנָתָן תִּרְגֵּם: ״עַל דּוּכְרָנִי לְטַב אִיתוֹסְפוּ עַל שְׁנַי״, נִפְקַדְתִּי לְטוֹבָה וְנִתְיַתְּרוּ שְׁנוֹתַי:
<h3>פסוק יא</h3>
(תוספת <b>אָמַרְתִּי לֹא אֶרְאֶה יָהּ.</b> לֹא אֶשְׁתַּמֵּשׁ עוֹד בַּשֵּׁם שֶׁל יָהּ:
<b>בְּאֶרֶץ הַחַיִּים.</b> חַיִּים מִשְׁתַּמְּשִׁין בּוֹ, אֲבָל הַמֵּתִים אֵינָם רַשָּׁאִין, שֶׁנֶּאֱמַר (תהלים קטו:יז): ״לֹא הַמֵּתִים יְהַלְלוּיָהּ״. חֹק לַמֵּתִים שֶׁאֵין מַזְכִּירִין שֵׁם בֶּן שְׁתֵּי אוֹתִיּוֹת לְעוֹלָם עד כאן):
<b>בְּאֶרֶץ הַחַיִּים.</b> בְּבֵית הַמִּקְדָּשׁ:
<b>לֹא אַבִּיט אָדָם.</b> חַי <b>עוֹד</b>:
<b>עִם יוֹשְׁבֵי חָדֶל.</b> שֶׁאֶהְיֶה עִם הַמֵּתִים הַיּוֹשְׁבִים בְּאֶרֶץ חֲדֵלָה וּמְנוּעָה מִן הַחַיִּים:
<h3>פסוק יב</h3>
<b>דּוֹרִי נִסַּע וְנִגְלָה מִנִּי.</b> בְּנֵי דוֹרִי נָסְעוּ מִמֶּנִּי. <b>נִסַּע.</b> כְּמוֹ ׳נִסְּחוּ׳, כְּמוֹ ״בַּל יִסַּע יְתֵדוֹתָיו״ (ישעיהו לג:כ):
<b>כְּאֹהֶל רֹעִי.</b> כְּאֹהֶל רוֹעֵי בְּהֵמָה, שֶׁמַּסִּיעוֹ מִכָּאן וְתוֹקְעוֹ בְּמָקוֹם אַחֵר, כְּשֶׁכָּלָה מִרְעֶה זֶה:
<b>קִפַּדְתִּי.</b> הִכְרַתִּי מַהֵר <b>חַיַּי כָאוֹרֵג</b> הַמְּמַהֵר לֶאֱרוֹג, כָּל זֶה הָיִיתִי סָבוּר. וְיוֹנָתָן תִּרְגֵּם: ״כְּנַחַל גְּדוּדִין״, כְּנַחַל הַמּוֹשֵׁךְ בֵּין גָּדוֹת גְּבוֹהִין שֶׁאֵינוֹ מִתְפַּשֵּׁט, וּמִתּוֹךְ כָּךְ מֵימָיו קַלִּים לָרוּץ. וְאוֹמֵר אֲנִי שֶׁהוּא נַחַל חָרִיף שֶׁשְּׁמוֹ אוֹרֵג, וְהוּא שֶׁאָמַר (איוב ז:ו) ״יָמַי קַלּוּ מִנִּי אָרֶג״, ״חָלְפוּ עִם אֳנִיּוֹת אֵבֶה״ (איוב ט:כו):
<b>מִדַּלָּה יְבַצְּעֵנִי.</b> תִּרְגֵּם יוֹנָתָן: ״מִיקַר מַלְכוּתִי אֲנָא גָּלֵי״. סָבוּר הָיִיתִי שֶׁעַתָּה יְבַצְּעֵנִי מִכָּל כְּבוֹדִי. דַּלָּה לְשׁוֹן ׳גֹּבַהּ׳, וְכֵן ״וְדַלַּת רֹאשֵׁךְ״ (שיר השירים ז:ו):
<b>מִיּוֹם וְעַד לַיְלָה תַּשְׁלִימֵנִי.</b> כְּמוֹ ״מִזָּכָר וְעַד נְקֵבָה״ (במדבר ה:ג), כְּלוֹמַר: מִיָּמִים וּמִלֵּילוֹת תְּכַלֵּנִי, וְכֵן תִּרְגֵּם יוֹנָתָן: ״יְמָמִי וְלֵילָוָתִי שְׁלִימוּ״:
<h3>פסוק יג</h3>
<b>שִׁוִּיתִי.</b> עִצְמִי כָּל הַלַּיְלָה לִסְבּוֹל יִסּוּרֵי חֹלִי, וְנִתְגַּבַּרְתִּי <b>כָּאֲרִי</b> לִסְבּוֹל:
<b>כֵּן יְשַׁבֵּר כָּל עַצְמוֹתָי.</b> כְּמוֹ (שמות א:יב) ״כֵּן יִרְבֶּה וְכֵן יִפְרֹץ״. כָּל מַה שֶׁאֲנִי מִתְגַּבֵּר, כֵּן יִגְבַּר הַחֹלִי עָלַי לִשְׁבּוֹר כָּל עַצְמוֹתַי:
<h3>פסוק יד</h3>
<b>כְּסוּס.</b> כְּמוֹ ״כְּסִיס״ (ירמיהו ח:ז), וְהוּא שֵׁם עוֹף:
<b>כְּסוּס עָגוּר.</b> כְּמוֹ ׳כְּסוּס וְעָגוּר׳. (דבר אחר) כְּעוֹף זֶה שֶׁתְּפָשׂוּהוּ בִּגְרוֹנוֹ וְהוּא מְצַפְצֵף, וְכֵן תִּרְגֵּם יוֹנָתָן: ״כְּסוּסְיָא דְּאָחִיד וּמְנַצִּיף״:
<b>עָשְׁקָה לִּי.</b> כְּמוֹ ׳עֲשׁוֹק אוֹתִי׳, לְקָחֵנִי מִיַּד מַלְאַךְ הַמָּוֶת וְעָרְבֵנִי לְהִנָּצֵל, לְשׁוֹן ׳עֲרֵבוּת׳, גרנטיא״ה בלע״ז, כְּמוֹ (תהלים קיט:קכב) ״עֲרֹב עַבְדְּךָ לְטוֹב״:
<b>עָשְׁקָה לִּי.</b> עֲשׁוֹק אוֹתִי מִיָּדוֹ, כַּאֲשֶׁר תֹּאמַר: ״רְפָא נָא לָהּ״ (במדבר יב:יג) רְפָא אוֹתָהּ:
<h3>פסוק טו</h3>
<b>מָה אֲדַבֵּר.</b> שֶׁבַח וְקִלּוּסִין לְפָנָיו, וַהֲרֵי <b>אָמַר לִי</b> נֶחָמוֹת, <b>וְהוּא</b> עֲשָׂאָן:
<b>אֶדַּדֶּה כָל שְׁנוֹתַי.</b> כְּמוֹ ״וַתִּדַּד שְׁנָתִי״ (בראשית לא:מ). אֶתְנוֹדֵד מִכָּל שְׁנָתִי לְקַלֵּס לְפָנָיו. יוֹנָתָן תִּרְגֵּם שְׁנוֹתַי לְשׁוֹן ׳שָׁנִים׳:
<b>עַל מַר נַפְשִׁי.</b> שֶׁהָיְתָה מָרָה, וְנִחַמְתָּנִי:
<h3>פסוק טז</h3>
<b>אֲדֹנָי עֲלֵיהֶם יִחְיוּ.</b> יוֹנָתָן תִּרְגֵּם: ״ה׳ עַל כָּל מֵיתַיָּא אֲמַרְתְּ לַאֲחָיָאה״:
<b>וּלְכָל בָּהֶן חַיֵּי רוּחִי.</b> ״וְקָדָם כֻּלְּהוֹן אַחְיָיתָא חַיֵּי רוּחִי״ (תרגום יונתן). וַאֲנִי אוֹמֵר לְפִי פְּשׁוּטוֹ: <b>ה׳ עֲלֵיהֶם.</b> עַל שְׁנוֹתַי הַנִּזְכָּרִים לְעֵיל:
<b>אֶדַּדֶּה כָל שְׁנוֹתַי.</b> ה׳ שִׁכֵּן שִׁכְנוֹ וְחַסְדּוֹ עֲלֵיהֶם, וְאָמַר לִי עַל פִּי נְבִיאוֹ <b>יִחְיוּ.</b>
<b>וּלְכָל בָּהֶן חַיֵּי רוּחִי.</b> וּלְכָל דָּבָר אֲשֶׁר תְּלוּיִין בָּהֶן חַיֵּי רוּחִי, אָמַר <b>ה׳ עֲלֵיהֶם</b> וְ<b>יִחְיוּ</b>:
<b>וְתַחֲלִימֵנִי.</b> מֵעַתָּה יָדַעְתִּי שֶׁתַּחֲלִימֵנִי וְתַחֲיֵּנִי. <b>תַּחֲלִימֵנִי,</b> תַּבְרִיאֵנִי וּתְחַזְּקֵנִי, כְּמוֹ (איוב לט:ד) ״יַחְלְמוּ בְנֵיהֶם״:
<h3>פסוק יז</h3>
<b>הִנֵּה לְשָׁלוֹם מַר לִי מָר.</b> כְּשֶׁנִּתְבַּשַּׂרְתִּי שָׁלוֹם אַף הוּא לִי מַר, שֶׁהֲרֵי תָּלוּ לִי הָרְפוּאָה בִּזְכוּת אֲחֵרִים: ״כֹּה אָמַר ה׳ אֱלֹהֵי דָוִד אָבִיךָ״ (ישעיהו לח:ה), ״לְמַעֲנִי וּלְמַעַן דָּוִד עַבְדִּי״ (ישעיהו לז:לה). כָּאן הוֹדַעְתַּנִי שֶׁאֲנִי חוֹטֵא (ברכות י ב). כָּךְ פֵּרְשׁוּ חֲכָמִים, אֲבָל לְפִי יִשּׁוּב הַמִּקְרָא מַשְׁמַע <b>הִנֵּה לְשָׁלוֹם מַר לִי מָר</b> – כְּשֶׁנִּתְבַּשַּׂרְתִּי מֵאִתְּךָ לְהוֹשִׁיעֵנִי מִיַּד סַנְחֵרִיב, מַר לִי מַר עַל חָלְיִי, שֶׁהָיִיתִי נָטוּי לָמוּת וְלֹא שָׂמַחְתִּי בַּבְּשׂוֹרָה, <b>וְאַתָּה</b> בְּטוּבְךָ <b>חָשַׁקְתָּ נַפְשִׁי</b> מִבְּלִי רֶדֶת שַׁחַת:
<h3>פסוק יח</h3>
<b>כִּי לֹא שְׁאוֹל תּוֹדֶךָּ.</b> אִם הָיִיתִי מֵת, לֹא הָיִיתִי מוֹדֶה לְךָ עַל הַנֵּס שֶׁל מַפֶּלֶת סַנְחֵרִיב, וְלֹא הָיִיתִי סוֹבֵר אֶל אֲמִתַּת הַבְטָחָתְךָ שֶׁהִבְטַחְתַּנִי עָלָיו:
<h3>פסוק יט</h3>
<b>חַי חַי.</b> לְשׁוֹן בְּנֵי אָדָם חַיִּים, כְּלוֹמַר: כְּשֶׁיֵּשׁ בְּנֵי אָדָם חַיִּים בָּעוֹלָם, זֶה חַי וְזֶה חַי, יוֹצֵאת הַהוֹדָאָה מִבֵּינֵיהֶם. (ספרים אחרים: <b>חַי חַי</b> אַתָּה חַי וְנָאֶה לְהוֹדוֹת לְחַי.)
<b>יוֹדִיעַ.</b> אשישפ״ר בלע״ז:
<b>אֶל אֲמִתֶּךָ.</b> הָאָב מוֹדִיעַ וּמְכַוֵּן דַּעַת בְּנוֹ אֶל אֲמִתֶּךָ, לְהַאֲמִין בְּךָ:
<h3>פסוק כא</h3>
<b>דְּבֶלֶת תְּאֵנִים.</b> דְּבֶלֶת הָעֲשׂוּיָה מִתְּאֵנִים, כְּשֶׁהֵן לַחִין קְרוּיִין ׳תְּאֵנִים׳, וּכְשֶׁנִּדְרָסִין בְּעִגּוּל קְרוּיִין ׳דְּבֵלָה׳:
<b>וְיִמְרְחוּ.</b> וְיַחֲלִיקוּהָ לְדָבְקָהּ <b>עַל הַשְּׁחִין</b>, וְנֵס בְּתוֹךְ נֵס הָיָה, שֶׁאַף בָּשָׂר חַי שֶׁנּוֹתְנִין עָלָיו דְּבֵלָה מַסְרִיחַ, אֶלָּא הַקָּדוֹשׁ בָּרוּךְ הוּא נוֹתֵן דָּבָר הַמְחַבֵּל לְתוֹךְ דָּבָר הַמִּתְחַבֵּל וּמְרַפֵּא (מכילתא בשלח ויסע א):
<h3>פסוק כב</h3>
<b>מָה אוֹת.</b> מַה טּוֹב וּמַה נָּאֶה אוֹת זֶה הַנִּתָּן לִי, אֲשֶׁר <b>אֶעֱלֶה בֵּית ה׳</b>:
<h2>פרק לט</h2>
<h3>פסוק א</h3>
<b>וַיִּשְׁמַע כִּי חָלָה וַיֶּחֱזָק.</b> הָיָה לָמוּד לֶאֱכוֹל בְּשָׁלֹשׁ שָׁעוֹת וְיָשֵׁן עַד תֵּשַׁע; כֵּיוָן שֶׁחָזַר גַּלְגַּל חַמָּה לְחִזְקִיָּהוּ, כְּשֶׁעָמַד מִשְּׁנָתוֹ בְּתֵשַׁע שָׁעוֹת, מָצָא שֶׁהוּא שַׁחֲרִית; בִּקֵּשׁ לַהֲרוֹג אֶת כָּל עֲבָדָיו. אָמַר: ״הִנַּחְתֶּם אוֹתִי יָשֵׁן יוֹמָם וָלַיְלָה עַד הַבֹּקֶר!״ אָמְרוּ לוֹ: ״גַּלְגַּל חַמָּה הוּא שֶׁחָזַר״. אָמַר לָהֶם: ״וּמִי הֶחֱזִירוֹ?״ אָמְרוּ לוֹ: ״אֱלֹהָיו שֶׁל חִזְקִיָּהוּ וכו׳״; כִּדְאִיתָא בְּתַנְחוּמָא (תנחומא כי תשא ה) וּבִפְסִיקְתָּא (פסיקתא דרב כהנא ב ה):
<h3>פסוק ב</h3>
<b>בֵּית נְכֹתוֹ.</b> בֵּית גְּנָזָיו שֶׁל בְּשָׂמִים, כְּמוֹ (בראשית לז:כה) ״נְכֹאת וּצְרִי וָלוֹט״:
<b>וְאֶת הַשֶּׁמֶן הַטּוֹב.</b> יֵשׁ פּוֹתְרִים: שֶׁמֶן הַמִּשְׁחָה (שמות ל:כב-לג), וְיֵשׁ אוֹמְרִים: הוּא שֶׁמֶן אֲפַרְסְמוֹן שֶׁהָיָה מָצוּי בְּאֶרֶץ יִשְׂרָאֵל, וְהוּא פַּנַּג הָאָמוּר (יחזקאל כז:יז): ״יְהוּדָה וְיִשְׂרָאֵל הֵמָּה רֹכְלַיִךְ בְּחִטֵּי מִנִּית וּפַנַּג״. וְרָאִיתִי בְּסֵפֶר יוֹסִיפוֹן שֶׁהוּא אֲפַרְסְמוֹן, וְגָדֵל בִּירִיחוֹ, לְכָךְ נִקְרָא יְרִיחוֹ עַל שֵׁם הָרֵיחַ:
<b>לֹא הָיָה דָבָר.</b> אַף סֵפֶר תּוֹרָה:
<h3>פסוק ג</h3>
<b>מֵאֶרֶץ רְחוֹקָה בָּאוּ אֵלַי.</b> זֶה אֶחָד מִשְּׁלֹשָׁה בְּנֵי אָדָם שֶׁבְּדָקָן הַמָּקוֹם: קַיִן וְחִזְקִיָּהוּ וּבִלְעָם. חִזְקִיָּהוּ הָיָה לוֹ לְהָשִׁיב: ״אַתָּה נְבִיאוֹ שֶׁל מָקוֹם, וְלִי אַתָּה שׁוֹאֵל?״ הִתְחִיל מִתְגָּאֶה וְאוֹמֵר: ״מֵאֶרֶץ רְחוֹקָה בָּאוּ אֵלַי״, לְפִיכָךְ נֶעֱנַשׁ, וְעַל שֶׁשָּׂמַח עֲלֵיהֶן וְהֶאֱכִילָן עַל שֻׁלְחָנוֹ. וְכֵן בִּלְעָם שֶׁאָמַר לוֹ ״מִי הָאֲנָשִׁים הָאֵלֶּה עִמָּךְ״ וְהֵשִׁיב וְאָמַר ״בָּלָק בֶּן צִפּוֹר מֶלֶךְ מוֹאָב שָׁלַח אֵלַי״ (במדבר כב:ט-י). וְכֵן קַיִן שֶׁאָמַר לוֹ ״אֵי הֶבֶל אָחִיךָ״ (בראשית ד:ט), הָיָה לוֹ לוֹמַר: רִבּוֹנוֹ שֶׁל עוֹלָם, הֲלֹא כָּל הַנִּסְתָּרוֹת גְּלוּיוֹת לְךָ וְכוּ׳, כִּדְאִיתָא בְּתַנְחוּמָא:
<h3>פסוק ו</h3>
<b>לֹא יִוָּתֵר דָּבָר.</b> מִדָּה כְּנֶגֶד מִדָּה, כְּנֶגֶד ״לֹא הָיָה דָבָר״ (ישעיהו לט:ד):
<h3>פסוק ז</h3>
<b>וּמִבָּנֶיךָ.</b> הֵם חֲנַנְיָה, מִישָׁאֵל וַעֲזַרְיָה (דניאל א:ו):
<h3>פסוק ח</h3>
<b>טוֹב דְּבַר ה׳.</b> מֵאַחַר שֶׁבְּיָמַי יִהְיֶה שָׁלוֹם:
<h2>פרק מ</h2>
<h3>פסוק א</h3>
<b>נַחֲמוּ נַחֲמוּ.</b> חוֹזֵר עַל נְבוּאוֹתָיו הָעֲתִידוֹת, לְפִי שֶׁמִכָּאן וְעַד סוֹף הַסֵּפֶר דִּבְרֵי נֶחָמוֹת, הִפְסִיק פָּרָשָׁה זוֹ בֵּינָם לְבֵין הַפֻּרְעָנוּת. נַחֲמוּ אַתֶּם נְבִיאַי, נַחֲמוּ אֶת עַמִּי:
<h3>פסוק ב</h3>
<b>כִּי מָלְאָה צְבָאָהּ.</b> תִּרְגֵּם יוֹנָתָן: ״עֲתִידָה דְּתִיתְמְלִי מֵעַם גָּלוּותָהָא״, כְּמוֹ ״כִּי מָלְאָה מִצְּבָאָהּ״. וְיֵשׁ פּוֹתְרִין צְבָאָהּ כְּמוֹ (איוב ז:א) ״הֲלֹא צָבָא לֶאֱנוֹשׁ עֲלֵי אָרֶץ״:
<b>נִרְצָה.</b> נִתְפַּיֵּס:
<b>כִּי לָקְחָה וגו׳.</b> ״אֲרֵי קַבִּילַת כָּס תַּנְחוּמִין מִן קֳדָם ה׳ כְּאִלּוּ לָקַת עַל חַד תְּרֵין בְּכָל חַטָּאתָהָא״. וּלְפִי פְשׁוּטוֹ יִתָּכֵן לְפָרֵשׁ כִּי לָקְחָה פּוּרְעָנוּת כִּפְלַיִם, וְאִם תֹּאמַר הֵיאַךְ מִדָּתוֹ שֶׁל הַקָּדוֹשׁ בָּרוּךְ הוּא לְשַׁלֵּם לְאָדָם כִּפְלַיִם בְּחֶטְאוֹ, מָצִינוּ מִקְרָא מָלֵא (ירמיהו טז:יח) ״וְשִׁלַּמְתִּי רִאשׁוֹנָה מִשְׁנֶה עֲוֹנָם וְחַטָּאתָם״:
<h3>פסוק ג</h3>
<b>קוֹל</b> רוּחַ הַקֹּדֶשׁ <b>קוֹרֵא בַּמִּדְבָּר</b>:
<b>פַּנּוּ דֶּרֶךְ ה׳.</b> דֶּרֶךְ יְרוּשָׁלַיִם, לָשׁוּב גְּלִיּוֹתֶיהָ לְתוֹכָהּ:
<h3>פסוק ד</h3>
<b>כָּל גֶּיא יִנָּשֵׂא</b> וְהָ<b>הָר יִשְׁפָּל</b>, הֲרֵי דֶּרֶךְ חֲלָקָה וְשָׁוָה וְנוֹחָה:
<b>וְהָרְכָסִים.</b> הָרִים הַסְּמוּכִים זֶה לָזֶה, וּמִתּוֹךְ סְמִיכָתָן מוֹרָד שֶׁבֵּינֵיהֶם זָקוּף וְאֵינוֹ מְעֻקָּם, שֶׁיְּהֵא נוֹחַ לֵירֵד וְלַעֲלוֹת (הָרְכָסִים מְתֻרְגָּם ״גְּדוּדָיו״, לְשׁוֹן גּוֹבַהּ כְּמוֹ ׳גְּדוּדֵי הַנָּהָר׳):
<b>הָרְכָסִים.</b> כְּמוֹ ״וְיִרְכְּסוּ אֶת הַחֹשֶׁן״ (שמות כח:כח):
<b>לְבִקְעָה.</b> קנפנייא בלע״ז, אֶרֶץ חֲלָקָה וְשָׁוָה:
<h3>פסוק ו</h3>
<b>קוֹל.</b> מֵאֵת הַקָּדוֹשׁ בָּרוּךְ הוּא <b>אוֹמֵר</b> אֵלַי: <b>״קְרָא״</b>:
<b>וְאָמַר.</b> רוּחִי אֵלָיו: <b>״מָה אֶקְרָא?״</b> וְהַקּוֹל מְשִׁיבוֹ: ״זֹאת קְרָא: <b>כָּל הַבָּשָׂר חָצִיר״</b> – כָּל הַמַּגְבִּיהִים תֵּהָפֵךְ גְּדֻלָּתָם וְתִהְיֶה כֶּחָצִיר. (דבר אחר: <b>כָּל הַבָּשָׂר חָצִיר</b>) – סוֹף אָדָם לָמוּת, לְפִיכָךְ אִם אָמַר לַעֲשׂוֹת חֶסֶד הֲרֵי הוּא <b>כְּצִיץ הַשָּׂדֶה</b> אֲשֶׁר יְמוֹלֵל וְיִבַשׁ וְאֵין לִסְמוֹךְ עָלָיו, שֶׁאֵין בְּיָדוֹ לְקַיֵּם שֶׁמָּא יָמוּת, שֶׁכְּשֶׁ<b>יָּבֵשׁ חָצִיר נָבֵל צִיץ</b>, כֵּן כְּשֶׁמֵּת הָאָדָם בָּטְלָה הַבְטָחָתוֹ. אֲבָל <b>דְּבַר אֱלֹהֵינוּ יָקוּם</b> כִּי הוּא חַי וְקַיָּם וּבְיָדוֹ לְקַיֵּם, לְפִיכָךְ <b>עַל הַר גָּבֹהַ עֲלִי</b> וּבַשְּׂרִי <b>מְבַשֶּׂרֶת צִיּוֹן</b> (ישעיהו מ:ט), כִּי מִפִּי הַחַי <b>לְעוֹלָם</b> הִיא הַבְטָחַת הַבְּשׂוֹרָה:
<b>וְכָל חַסְדּוֹ כְּצִיץ הַשָּׂדֶה.</b> כִּי ״חֶסֶד וְגוֹ׳ חַטָּאת״ (משלי יד:לד):
<h3>פסוק ז</h3>
<b>נָבֵל.</b> כָּמַשׁ:
<h3>פסוק ט</h3>
<b>מְבַשֶּׂרֶת צִיּוֹן.</b> ״נְבִיָּיא דִּמְבַשְּׂרִין לְצִיּוֹן״, וּבְמָקוֹם אַחֵר הוּא אוֹמֵר: ״רַגְלֵי מְבַשֵּׂר״ (ישעיהו נב:ז), זָכוּ – קַל כְּזָכָר, לֹא זָכוּ – תַּשׁ כִּנְקֵבָה, וּמְאַחֵר פְּעָמָיו עַד הַקֵּץ:
<h3>פסוק י</h3>
<b>בְּחָזָק יָבוֹא.</b> עַל הָאֻמּוֹת לִפָּרַע:
<b>הִנֵּה שְׂכָרוֹ אִתּוֹ.</b> מְזֻמָּן אִתּוֹ לַצַּדִּיקִים:
<b>וּפְעֻלָּתוֹ.</b> שְׂכַר פְּעֻלָּה שֶׁעָלָיו לִתֵּן לָהֶם:
<h3>פסוק יא</h3>
<b>כְּרֹעֶה.</b> אֲשֶׁר <b>עֶדְרוֹ יִרְעֶה, בִּזְרֹעוֹ</b> מְקַבֵּץ <b>טְלָאִים וּבְחֵיקוֹ</b> נוֹשְׂאָם:
<b>עָלוֹת יְנַהֵל.</b> ״מִינִיקְתָא בְּנִיחַ מְדַבַּר״ (תרגום יונתן), הַצֹּאן הַמְּנִיקוֹת:
<b>יְנַהֵל.</b> כְּמוֹ ׳מְנַהֵל׳:
<h3>פסוק יב</h3>
<b>מִי מָדַד וְגוֹ׳.</b> כָּל זֶה הָיָה בּוֹ כֹּחַ לַעֲשׂוֹת, וְכָל שֶׁכֵּן שֶׁיֵּשׁ בּוֹ כֹּחַ לִשְׁמוֹר הַבְטָחוֹת הַלָּלוּ:
<b>בְּשָׁעֳלוֹ.</b> בַּהֲלִיכָתוֹ, שֶׁנֶּאֱמַר ״דָּרַכְתָּ בְיָם סוּסֶיךָ״ (חבקוק ג:טו). <b>בְּשָׁעֳלוֹ</b> כְּמוֹ ״בְּמִשְׁעוֹל הַכְּרָמִים״ (במדבר כב:כד) – שְׁבִיל. דָּבָר אַחֵר: ׳שַׁעַל׳ שֵׁם כְּלִי הוּא, וְכֵן ״בְּשַׁעֲלֵי שְׂעוֹרִים״ (יחזקאל יג:יט):
<b>תִּכֵּן.</b> אמולאי״ר בלע״ז, לְשׁוֹן מִדָּה וּמִנְיָן, כְּמוֹ ״וְתֹכֶן לְבֵנִים תִּתֵּנוּ״ (שמות ה:יח):
<b>וְכָל בַּשָּׁלִישׁ.</b> וּמָדַד בִּשְׁלִישִׁיּוֹת: שְׁלִישׁ מִדְבָּר, שְׁלִישׁ יִשּׁוּב, שְׁלִישׁ יַמִּים וּנְהָרוֹת. לָשׁוֹן אַחֵר: <b>בַּשָּׁלִישׁ</b> מִגּוּדָל וְעַד אַמָּה, שְׁלִישִׁי לָאֶצְבָּעוֹת. וּמְנַחֵם פֵּרֵשׁ שֶׁהוּא שֵׁם כְּלִי, וְכֵן ״וַתַּשְׁקֵמוֹ בִּדְמָעוֹת שָׁלִישׁ״ (תהלים פ:ו):
<b>וְשָׁקַל בַּפֶּלֶס הָרִים.</b> הַכֹּל לְפִי הָאָרֶץ: הַר כָּבֵד תָּקַע בְּאֶרֶץ קָשָׁה, וְהַקַּלִּים בְּאֶרֶץ רַכָּה:
<h3>פסוק יג</h3>
<b>מִי תִכֵּן.</b> אֶת רוּחַ הַקֹּדֶשׁ בְּפִי הַנְּבִיאִים? <b>ה׳</b> תִּכְּנוֹ, וְכְדַאי הוּא לְהֵאָמֵן:
<b>וְאִישׁ עֲצָתוֹ יוֹדִיעֶנּוּ.</b> רוּחוֹ, כֵּן תִּרְגֵּם יוֹנָתָן. וּלְפִי מַשְׁמָעוֹ: <b>וְאִישׁ עֲצָתוֹ</b> מוּסָב לְרֹאשׁ הַמִּקְרָא <b>מִי תִכֵּן אֶת רוּחוֹ</b>, וּמִי אִישׁ עֲצָתוֹ אֲשֶׁר יוֹדִיעֶנּוּ לְהַקָּדוֹשׁ בָּרוּךְ הוּא עֵצָה?
<h3>פסוק יד</h3>
<b>אֶת מִי נוֹעָץ וַיְבִינֵהוּ.</b> אֶת מִי מִן הָעוֹבְדֵי כּוֹכָבִים וּמַזָּלוֹת נוֹעָץ, כְּמוֹ שֶׁנּוֹעָץ עִם הַנְּבִיאִים, כְּמוֹ שֶׁנֶּאֱמַר בְּאַבְרָהָם ״וַה׳ אָמַר הַמְכַסֶּה אֲנִי מֵאַבְרָהָם וגו׳״ (בראשית יח:יז):
<b>וַיְבִינֵהוּ וַיְלַמְּדֵהוּ בְּאֹרַח מִשְׁפָּט.</b> אֶת מִי מִן הָעוֹבְדֵי כּוֹכָבִים וּמַזָּלוֹת עָשָׂה כֵּן, שֶׁלִּמְּדוֹ חָכְמָה כְּמוֹ שֶׁעָשָׂה לְאַבְרָהָם, שֶׁנָּתַן לֵב לְהַכִּירוֹ מֵאֵלָיו וּלְהָבִין בַּתּוֹרָה, שֶׁנֶּאֱמַר: ״וַיִּשְׁמֹר מִשְׁמַרְתִּי״ (בראשית כו:ה), וְאוֹמֵר ״לְמַעַן אֲשֶׁר יְצַוֶּה וגו׳״ (בראשית יח:יט), וְכִלְיוֹתָיו הָיוּ נוֹבְעוֹת חָכְמָה, שֶׁנֶּאֱמַר: ״אַף לֵילוֹת יִסְּרוּנִי כִלְיוֹתָי״ (תהלים טז:ז). (<b>אֶת מִי נוֹעָץ וַיְבִינֵהוּ.</b> הָאִישׁ לְהַקָּדוֹשׁ בָּרוּךְ הוּא, <b>הֵן</b> כָּל <b>גּוֹיִם</b> לְפָנָיו <b>כְּמַר מִדְּלִי</b> וְאֵיךְ יְלַמְּדוּ לוֹ):
<h3>פסוק טו</h3>
<b>הֵן גּוֹיִם כְּמַר מִדְּלִי.</b> הָעוֹבְדֵי כּוֹכָבִים וּמַזָּלוֹת הַמְמָאֲנִים לְהַכִּיר אֶת בּוֹרְאָם, וְאֵין חֲשׁוּבִין לוֹ לְהַעֲמִיד מֵהֶם לִנְבִיאִים לְגַלּוֹת סוֹדוֹ:
<b>כְּמַר מִדְּלִי.</b> כְּטִפָּה מָרָה הַמְטַפְטֶפֶת מִשּׁוּלֵי הַדְּלִי, וּמִשְׁקַע טִנֹּפֶת הַמַּיִם וְרוֹקְבִין הָעֵץ, לימוניד״א בלע״ז:
<b>וּכְשַׁחַק מֹאזְנַיִם.</b> שֶׁהַנְּחֹשֶׁת מַעֲלָה עִפּוּשׁ וּמִשְׁתַּחֵק:
<b>כַּדַּק.</b> אָבָק דַּק:
<b>יִטּוֹל.</b> כְּאָבָק הַנִּשָּׂא וְעוֹלֶה עַל יְדֵי רוּחַ, <b>כַּדַּק</b> אֲשֶׁר יִנָּטֵל:
<h3>פסוק טז</h3>
<b>אֵין דֵּי בָּעֵר.</b> עַל מִזְבְּחוֹ:
<b>וְחַיָּתוֹ.</b> שֶׁל לְבָנוֹן, <b>אֵין דֵּי עוֹלָה</b>. דָּבָר אַחֵר: <b>וּלְבָנוֹן אֵין דֵּי בָּעֵר וגו׳.</b> לְכַפֵּר עַל עֲוֹן הָאֻמּוֹת:
<h3>פסוק יז</h3>
<b>כְּאַיִן נֶגְדּוֹ.</b> כְּאַיִן הֵם בְּעֵינָיו, וְאֵין חֲשׁוּבִין לְפָנָיו:
<h3>פסוק יט</h3>
<b>נָסַךְ.</b> לוֹ ״מַסֵּכָה״ (שמות לב:ד):
<b>נָסַךְ חָרָשׁ.</b> חָרָשׁ שֶׁל בַּרְזֶל נוֹסְכוֹ מִבַּרְזֶל אוֹ מִנְּחֹשֶׁת, וְאַחַר כָּךְ הַצּוֹרֵף מְרַקְּעוֹ בְּטַסֵּי זָהָב וּמְצַפֵּהוּ מִלְמַעְלָה:
<b>וּרְתֻקוֹת.</b> שַׁלְשְׁלָאוֹת:
<h3>פסוק כ</h3>
<b>הַמְסֻכָּן תְּרוּמָה.</b> אוֹ אִם בָּא לַעֲשׂוֹתוֹ שֶׁל <b>עֵץ</b>, הַמְלֻמָּד לְהַבְחִין בֵּין עֵץ הַמִּתְקַיֵּם לִשְׁאָר עֵצִים שֶׁ<b>לֹּא יִרְקַב</b> מַהֵר <b>יִבְחָר</b>:
<b>הַמְסֻכָּן.</b> הַמְּלֻמָּד, כְּמוֹ (במדבר כב:ל) ״הַהַסְכֵּן הִסְכַּנְתִּי״:
<b>תְּרוּמָה.</b> הַפְרָשָׁה, בְּרִירַת הָעֵצִים:
<h3>פסוק כא</h3>
<b>הֲלֹא תֵדְעוּ. מוֹסְדוֹת הָאָרֶץ</b> מִי יְסָדָהּ, וְאוֹתוֹ הָיָה לָכֶם לַעֲבוֹד:
<h3>פסוק כב</h3>
<b>חוּג.</b> לְשׁוֹן ״מְחוּגָה״ (ישעיהו מד:יג), עוּגָל, קומפ״ש בלע״ז:
<b>וְיֹשְׁבֶיהָ.</b> לְפָנָיו <b>כַּחֲגָבִים</b>:
<b>כַדֹּק.</b> כִּירִיעָה, טייל״א בלע״ז:
<h3>פסוק כד</h3>
<b>אַף בַּל נִטָּעוּ.</b> אַף הֲרֵי הֵם כְּמִי שֶׁלֹּא נִטְעוּ:
<b>אַף בַּל זֹרָעוּ.</b> וְעוֹד יָתֵר מִכָּאן, שֶׁיְּשֹׁרְשׁוּ וְיֵעָקְרוּ כְּאִלּוּ לֹא זֹרְעוּ. זְרִיעָה פְּחוּתָה מִנְּטִיעָה:
<b>בַּל שֹׁרֵשׁ בָּאָרֶץ גִּזְעָם.</b> לִכְשֶׁיֵּעָקְרוּ, לֹא יַשְׁרִישׁ הַגֶּזַע בָּאָרֶץ, שֶׁיְּהֵא מַחֲלִיף. כָּל ׳שֹׁרֶשׁ׳ שֶׁבַּמִּקְרָא טַעְמוֹ בְּאוֹת רִאשׁוֹנָה וּנְקוּדָה הָרֵי״שׁ פַּתַּח, וְזֶה טַעְמוֹ לְמַטָּה וְנָקוּד קָמַץ, לְפִי שֶׁהוּא לְשׁוֹן פּוֹעֵל, אינרצינ״י בלע״ז:
<h3>פסוק כו</h3>
<b>מִי בָרָא אֵלֶּה.</b> כָּל הַצָּבָא אֲשֶׁר תִּרְאוּ בַּמָּרוֹם:
<b>מֵרֹב אוֹנִים.</b> שֶׁיֵּשׁ לוֹ, וְשֶׁהוּא <b>אַמִּיץ כֹּחַ, אִישׁ</b> מֵהַצָּבָא <b>לֹא נֶעְדָּר</b> שֶׁלֹּא יִקְרָא בְּשֵׁם:
<h3>פסוק כז</h3>
<b>לָמָּה תֹאמַר</b> עַמִּי <b>יַעֲקֹב וּתְדַבֵּר</b> בַּגָּלוּת:
<b>נִסְתְּרָה דַרְכִּי מֵה׳.</b> הֶעְלִים מִנֶּגֶד עֵינָיו כָּל מַה שֶּׁעֲבַדְנוּהוּ, וְהִמְשִׁיל עָלֵינוּ אוֹתָם שֶׁלֹּא יְדָעוּהוּ:
<b>וּמֵאֱלֹהַי מִשְׁפָּטִי יַעֲבוֹר.</b> הֶעֱבִיר מִלְּפָנָיו מִשְׁפַּט הַגְּמוּל הַטּוֹב, שֶׁהָיָה לוֹ לְשַׁלֵּם לַאֲבוֹתֵינוּ וְלָנוּ:
<h3>פסוק כח</h3>
<b>בּוֹרֵא קְצוֹת הָאָרֶץ וְגוֹ׳ אֵין חֵקֶר לִתְבוּנָתוֹ.</b> וּמִי שֶׁיֵּשׁ לוֹ כֹּחַ כָּזֶה וְחָכְמָה כָּזוֹ, הוּא יוֹדֵעַ אֶת הַמַּחֲשָׁבוֹת. לָמָּה הוּא מְאַחֵר טוֹבַתְכֶם? אֶלָּא כְּדֵי לְכַלּוֹת אֶת הַפֶּשַׁע וּלְהָתֵם אֶת הַחַטָּאת עַל יְדֵי הַיִּסּוּרִין:
<h3>פסוק כט</h3>
<b>נוֹתֵן לַיָּעֵף כֹּחַ.</b> וְסוֹפוֹ לְהַחֲלִיף כֹּחַ לַעֲיֵפוּתְכֶם:
<h3>פסוק ל</h3>
<b>וְיִעֲפוּ נְעָרִים.</b> גְּבוּרַת הַכַּשְׂדִּים הַמְנֹעָרִים מִן הַמִּצְווֹת תִּיעָף:
<b>וּבַחוּרִים כָּשׁוֹל יִכָּשֵׁלוּ.</b> אוֹתָם שֶׁהֵם עַכְשָׁיו גִּבּוֹרִים וַחֲזָקִים, יִכָּשְׁלוּ, וְאַתֶּם <b>קוֹוֵי ה׳</b> תַּחֲלִיפוּ <b>כֹּחַ</b> חָדָשׁ וְחָזָק:
<h3>פסוק לא</h3>
<b>אֵבֶר.</b> כָּנָף:
<h2>פרק מא</h2>
<h3>פסוק א</h3>
<b>הַחֲרִישׁוּ אֵלַי.</b> כְּדֵי לִשְׁמוֹעַ דָּבָר:
<b>אִיִּים.</b> אֻמּוֹת שֶׁל עֲבוֹדַת כּוֹכָבִים וּמַזָּלוֹת:
<b>יַחֲלִיפוּ כֹחַ.</b> יִתְקַשְּׁטוּ וְיִתְחַזְּקוּ בְּכָל גְּבוּרָתָם, אוּלַי יַעַמְדוּ בַּדִּין בְּכֹחַ:
<b>יִגְּשׁוּ.</b> הֲלוֹם, וְאָז מִשֶּׁיִּגְּשׁוּ <b>יְדַבֵּרוּ</b>:
<b>לַמִּשְׁפָּט נִקְרָבָה.</b> לְהוֹכִיחָם עַל פְּנֵיהֶם:
<h3>פסוק ב</h3>
<b>מִי הֵעִיר מִמִּזְרָח</b> אוֹתוֹ, שֶׁ<b>צֶּדֶק יִקְרָאֵהוּ לְרַגְלוֹ</b>; מִי הֵעִיר אֶת אַבְרָהָם לַהֲבִיאוֹ מֵאֲרָם, שֶׁהִיא בַּמִּזְרָח, וְצֶדֶק שֶׁהָיָה עוֹשֶׂה, הִיא הָיְתָה לִקְרַאת רַגְלָיו בְּכָל אֲשֶׁר הָלַךְ:
<b>יִתֵּן לְפָנָיו גּוֹיִם.</b> מִי שֶׁהֵעִירוֹ מִמְּקוֹמוֹ לְהַסִּיעַ, הוּא נָתַן לְפָנָיו אַרְבָּעָה מְלָכִים וַחֲיָלוֹתֵיהֶם:
<b>יַרְדְּ.</b> יִרְדֶּה:
<b>יִתֵּן כֶּעָפָר חַרְבּוֹ.</b> ״רְמָא כְּעַפְרָא קְטִילִין קֳדָם חַרְבֵּיהּ״ (תרגום יונתן), נָתַן אֶת חַרְבּוֹ וְעוֹשֶׂה חֲלָלִים רַבִּים כֶּעָפָר, וְאֶת <b>קַשְׁתּוֹ</b> נָתַן מַרְבֶּה הֲרוּגִים וְנוֹפְלִים <b>כְּקַשׁ נִדָּף</b> (בראשית רבה מג ג):
<h3>פסוק ג</h3>
<b>יִרְדְּפֵם יַעֲבוֹר שָׁלוֹם.</b> הָלַךְ עַל מַעֲבְרוֹתָיו בְּשָׁלוֹם, לֹא נִכְשַׁל בְּרָדְפוֹ אוֹתָם:
<b>אֹרַח בְּרַגְלָיו לֹא יָבֹא.</b> דֶּרֶךְ אֲשֶׁר לֹא בָּא קֹדֶם לָכֵן בְּרַגְלָיו, לֹא יָבֹא – לֹא הָיָה רָגִיל לָבֹא:
<h3>פסוק ד</h3>
<b>מִי פָעַל וְעָשָׂה.</b> לוֹ אֶת זֹאת? מִי שֶׁהוּא <b>קוֹרֵא הַדֹּרוֹת מֵרֹאשׁ</b> לְאָדָם הָרִאשׁוֹן, הוּא עָשָׂה לְאַבְרָהָם גַּם אֶת זֹאת:
<b>אֲנִי ה׳ רִאשׁוֹן.</b> לְהַפְלִיא פֶּלֶא וְלַעֲזוֹר:
<b>וְאֶת אַחֲרֹנִים אֲנִי הוּא.</b> אַף עִמָּכֶם, בָּנִים אַחֲרוֹנִים, אֶהְיֶה וַאֲעָזוֹר אֶתְכֶם:
<h3>פסוק ה</h3>
<b>רָאוּ אִיִּים.</b> עוֹבְדֵי עֲבוֹדָה זָרָה הַגְּבוּרוֹת שֶׁאֶעֱשֶׂה <b>וְיִירָאוּ</b>:
<b>קָרְבוּ וַיֶּאֱתָיוּן.</b> זֶה אֵצֶל זֶה נֶאֱסָפִים לְהִלָּחֵם, כְּשֶׁיִּרְאוּ הַגְּאֻלָּה:
<h3>פסוק ו</h3>
<b>אִישׁ אֶת רֵעֵהוּ וְגוֹ׳. יֹאמַר חֲזַק</b> לַמִּלְחָמָה, אוּלַי יַעַמְדוּ לָהֶם אֱלֹהֵיהֶם:
<h3>פסוק ז</h3>
<b>וַיְחַזֵּק חָרָשׁ.</b> נוֹסֵךְ הַפֶּסֶל:
<b>אֶת צֹרֵף.</b> הַמְּרַקְּעוֹ בְּזָהָב:
<b>מַחֲלִיק פַּטִּישׁ.</b> בָּאַחֲרוֹנָה, כְּשֶׁהוּא מַכֶּה בְּנַחַת לְהַחֲלִיק אֶת הַמְּלָאכָה:
<b>אֶת הוֹלֶם פָּעַם.</b> הוּא הַמַּתְחִיל בָּהּ כְּשֶׁהִיא עֲשֶׁת, וּמַכֶּה בְּכָל כֹּחוֹ:
<b>אֹמֵר לַדֶּבֶק טוֹב הוּא.</b> עַל אוֹתָן שֶׁהָיוּ מְחַזְּרִין אַחַר קַרְקַע טוֹבָה לְדַבֵּק בָּהּ עֲשָׁשִׁיּוֹת בַּרְזֶל:
<b>דֶּבֶק.</b> שולדור״א בלע״ז:
<b>וַיְחַזְּקֵהוּ.</b> לַצֶּלֶם:
<b>בְּמַסְמְרִים לֹא יִמּוֹט.</b> כֻּלָּם יְחַזְּקוּ זֶה אֶת זֶה:
<h3>פסוק ח</h3>
<b>וְאַתָּה יִשְׂרָאֵל עַבְדִּי</b>, וְעָלַי יֵשׁ לַעֲזוֹר לְךָ. סוֹף הַמִּקְרָא <b>אַל תִּירָא כִּי אִתְּךָ אֲנִי</b>. כָּךְ נִרְאֶה לִי חִבּוּר הָעִנְיָן לְפִי פְּשׁוּטוֹ. וּמִדְרַשׁ אַגָּדָה בִּבְרֵאשִׁית רַבָּה (בראשית רבה מד ז) דּוֹרֵשׁ כָּל הָעִנְיָן בְּמַלְכִּי צֶדֶק וְאַבְרָהָם:
<b>רָאוּ אִיִּים.</b> אוֹתָהּ מִלְחָמָה <b>וְיִירָאוּ</b>. שֵׁם נִתְיָרֵא מֵאַבְרָהָם, פֶּן יֹאמַר לוֹ: הֶעֱמַדְתָּ רְשָׁעִים אֵלּוּ בָּעוֹלָם, וְאַבְרָהָם נִתְיָרֵא מִשֵּׁם, לְפִי שֶׁהָרַג אֶת בְּנֵי עֵילָם שֶׁהֵם מִשֵּׁם:
<b>אִיִּים.</b> כְּשֵׁם שֶׁאִיֵּי הַיָּם מְסֻיָּמִין בָּעוֹלָם, כָּךְ אַבְרָהָם וְשֵׁם הָיוּ מְסֻיָּמִין בָּעוֹלָם:
<b>אִישׁ אֶת רֵעֵהוּ יַעֲזֹרוּ.</b> זֶה עוֹזֵר אֶת זֶה בִּבְרָכוֹת ״בָּרוּךְ אַבְרָם״ (בראשית יד:יט), וְזֶה עוֹזֵר אֶת זֶה בְּמַתָּנוֹת ״וַיִּתֶּן לוֹ מַעֲשֵׂר מִכֹּל״ (בראשית יד:כ):
<b>וַיְחַזֵּק חָרָשׁ.</b> זֶה שֵׁם, שֶׁהָיָה נַפָּח לַעֲשׂוֹת מַסְמְרוֹת וּבְרִיחִים לַתֵּבָה:
<b>אֶת צוֹרֵף.</b> זֶה אַבְרָהָם, שֶׁהוּא צוֹרֵף אֶת הַבְּרִיּוֹת לְקָרְבָן אֶל הַשְּׁכִינָה:
<b>אֶת הוֹלֵם פַּעַם.</b> זֶה אַבְרָהָם, שֶׁהָלַם כָּל הַמְּלָכִים הָאֵלֶּה פַּעַם אַחַת:
<b>אוֹמֵר לַדֶּבֶק טוֹב הוּא.</b> טוֹב לִדָּבֵק בֵּאלוֹהַּ שֶׁל זֶה:
<b>וַיְחַזְּקֵהוּ.</b> שֵׁם לְאַבְרָהָם לִהְיוֹת דָּבֵק בְּהַקָּדוֹשׁ בָּרוּךְ הוּא, וְ<b>לֹא יִמּוֹט</b>:
<b>וְאַתָּה יִשְׂרָאֵל עַבְדִּי</b> אַבְרָהָם, שֶׁלֹּא הָיָה מִזֶּרַע צַדִּיקִים, עָשִׂיתִי לוֹ כָּל זֹאת, וְאַתָּה יִשְׂרָאֵל עַבְדִּי, הַקָּנוּי לִי מִשְּׁנֵי אָבוֹת:
<b>זֶרַע אַבְרָהָם אֹהֲבִי.</b> שֶׁלֹּא הִכִּירָנִי מִתּוֹךְ תּוֹכָחָה וְלִמּוּד אֲבוֹתָיו, אֶלָּא מִתּוֹךְ אַהֲבָה:
<h3>פסוק ט</h3>
<b>אֲשֶׁר הֶחֱזַקְתִּיךָ.</b> לְקַחְתִּיךָ לְחֶלְקִי, כְּמוֹ (שמות ד:ד) ״וַיִּשְׁלַח יָדוֹ וַיַּחֲזֶק בּוֹ״:
<b>מִקְצוֹת הָאָרֶץ.</b> מִשְּׁאָר הָעוֹבְדֵי כּוֹכָבִים וּמַזָּלוֹת:
<b>וּמֵאֲצִילֶיהָ.</b> מִן הַגְּדוֹלִים שֶׁבָּהֶן:
<b>קְרָאתִיךָ.</b> בְּשֵׁם לְחֶלְקִי, ״בְּנִי בְכוֹרִי יִשְׂרָאֵל״ (שמות ד:כב):
<b>וְלֹא מְאַסְתִּיךָ.</b> כָּזֶה שֶׁנֶּאֱמַר בּוֹ (מלאכי א:ג) ״שָׂנֵאתִי״:
<h3>פסוק י</h3>
<b>אַל תִּשְׁתָּע.</b> אַל יִמַּס לִבְּךָ לִהְיוֹת כְּשַׁעֲוָה זוֹ (בראשית רבה סה יט). וְזֶה הַכְּלָל: כָּל תֵּיבָה שֶׁתְּחִלַּת יְסוֹדָהּ שִׁי״ן, כְּשֶׁבָּא לְדַבֵּר בִּלְשׁוֹן מִתְפַּעֵל, הִתְפַּעֵל אוֹ יִתְפַּעֵל, הַתָּי״ו חוֹלֶקֶת וְנִכְנֶסֶת בֵּין שְׁתֵּי אוֹתִיּוֹת שָׁרְשֵׁי הַתֵּיבָה, כְּמוֹ ״וַיִּשְׁתּוֹמֵם״ (ישעיהו נט:טז), ״וְיִשְׁתַּמֵּר חֻקּוֹת עָמְרִי״ (מיכה ו:טז), ״תִּשְׁתַּכָּרִין״ (שמואל א א:יד), ״תִּשְׁתַּפֵּךְ נַפְשִׁי״ (איוב ל:טז):
<h3>פסוק יד</h3>
<b>תּוֹלַעַת יַעֲקֹב.</b> מִשְׁפַּחַת יַעֲקֹב הַחֲלָשָׁה כְּתוֹלַעַת, שֶׁאֵין לָהּ גְּבוּרָה אֶלָּא בְּפִיהָ (תנחומא בשלח ט). <b>תּוֹלַעַת</b> – וירמונ״א בְּלַעַ״ז:
<b>מְתֵי יִשְׂרָאֵל.</b> מִסְפַּר יִשְׂרָאֵל:
<h3>פסוק טו</h3>
<b>לְמוֹרַג חָרוּץ.</b> כְּלִי הוּא שֶׁל עֵץ וְכָבֵד, וְעָשׂוּי חֲרִיצִים חֲרִיצִים כְּעֵין כְּלִי נַפָּחִים שֶׁל בַּרְזֶל, שֶׁקּוֹרִין לימ״א בלע״ז, וְגוֹרְרִין עַל הַקַּשִּׁין שֶׁל שִׁבֳּלִין וּמְחַתְּכָן עַד שֶׁנַּעֲשׂוּ תֶּבֶן דַּק:
<b>חָדָשׁ.</b> כְּשֶׁהוּא חָדָשׁ, עַד שֶׁלֹּא הֻחְלְקוּ פִּיּוֹת חֲרִיצָיו, הוּא חוֹתֵךְ הַרְבֵּה, אֲבָל מִשֶּׁנִּתְיַשַּׁן, הֻחְלְקוּ פִּיּוֹת חֲרִיצָיו:
<b>בַּעַל פִּיפִיּוֹת.</b> הֵם חִדּוּדֵי הַחֲרִיצִין:
<b>תָּדוּשׁ הָרִים.</b> מְלָכִים וְשָׂרִים:
<h3>פסוק טז</h3>
<b>תִּזְרֵם.</b> תִּזְרֶה אוֹתָם כְּבַמִּזְרֶה לָרוּחַ:
<b>וְרוּחַ תִּשָּׂאֵם.</b> מֵאֲלֵיהֶם לְגֵיהִנֹּם:
<h3>פסוק יז</h3>
<b>מְבַקְשִׁים מַיִם.</b> נִתְנַבֵּא הַנָּבִיא עַל אַחֲרִית הַיָּמִים (עמוס ח:יא-יב): ״לֹא רָעָב לַלֶּחֶם וְלֹא צָמָא לַמַּיִם כִּי אִם לִשְׁמוֹעַ אֶת דְּבַר ה׳, יְשׁוֹטְטוּ לְבַקֵּשׁ אֶת דְּבַר ה׳ וְלֹא יִמְצָאוּ״, וּכְשֶׁיָּשׁוּב אַפּוֹ יָכִין לָהֶם לֶחֶם וּמַיִם, וְיַשְׁכֹּן שְׁכִינָתוֹ וְרוּחַ בְּפִי נְבִיאֵיהֶם:
<b>נָשָׁתָּה.</b> לְשׁוֹן ״וְנִשְּׁתּוּ מַיִם מִהַיָּם״ (ישעיהו יט:ה), לְשׁוֹן ״הַשֵּׁאת וְהַשֶּׁבֶר״ (איכה ג:מז), וְכֻלָּן לְשׁוֹן חֻרְבָּה וְיֹבֶשׁ. וּלְכָךְ הַתָּי״ו מֻדְגֶּשֶׁת, שֶׁהֲרֵי בָּאָה בִּמְקוֹם שְׁתַּיִם, שֶׁאֵין שֵׁאת בְּלֹא תָּי״ו, וְהָיָה לוֹ לוֹמַר לִנְקֵבָה ׳נָשְׁתְתָה׳, שֶׁהֲרֵי לְזָכָר יָחִיד יֹאמַר ׳נִשְׁתָה׳ וְלִרְבִּים ׳וְנִשְׁתּוּ׳:
<h3>פסוק יח</h3>
<b>נְהָרוֹת.</b> לֵב מֵבִין לַתּוֹרָה וְלַנְּבוּאָה:
<b>מִדְבָּר.</b> מָקוֹם שֶׁלֹּא הָיְתָה חָכְמַת הַתּוֹרָה:
<h3>פסוק יט</h3>
<b>אֶתֵּן בַּמִּדְבָּר אֶרֶז שִׁטָּה.</b> כָּל מִינֵי יִשּׁוּב, אַף בָּם אֶתֵּן כָּל מִינֵי חָכְמָה וְטוֹבָה וְשָׁלוֹם:
<b>תִּדְהָר וּתְאַשּׁוּר.</b> שְׁמוֹת אִילָנֵי סְרָק הָעֲשׂוּיִין לְבִנְיָן:
<h3>פסוק כא</h3>
<b>קָרְבוּ רִיבְכֶם.</b> כָּל הָעוֹבְדֵי כּוֹכָבִים וּמַזָּלוֹת, בּוֹאוּ וְרִיבוּ וְהִתְוַכְּחוּ עִם בָּנַי:
<b>עֲצֻמוֹתֵיכֶם.</b> טְעָנוֹת בְּרִיאוֹת וַחֲזָקוֹת שֶׁלָּכֶם, וְלָשׁוֹן ׳רִיב׳ הוּא זֶה בִּלְשׁוֹן מִשְׁנָה: ״שְׁנַיִם שֶׁהָיוּ מִתְעַצְּמִין בַּדִּין״ בְּמַסֶּכֶת סַנְהֶדְרִין (סנהדרין לא ב):
<h3>פסוק כב</h3>
<b>יַגִּישׁוּ.</b> הָעוֹבְדֵי כּוֹכָבִים וּמַזָּלוֹת אֶת נְבִיאֵיהֶם וְקוֹסְמֵיהֶם:
<b>וְיַגִּידוּ לָנוּ אֵת אֲשֶׁר תִּקְרֶינָה.</b> לֶעָתִיד:
<b>הָרִאשֹׁנוֹת.</b> שֶׁהָיוּ קֹדֶם בְּרִיאַת עוֹלָם, וְעַל מָה נִבְרָא, מָה הֵנָּה. (ספרים אחרים: מְאֹרָעוֹת שֶׁהִתְחִילוּ כְּבָר, מָה יְהֵא בְּסוֹפָן):
<b>אוֹ הַבָּאוֹת.</b> לְעָתִיד יַשְׁמִיעוּנוּ, וְנִרְאֶה אִם יֵשׁ בָּהֶם מַמָּשׁ, שֶׁיִּתְקַיְּמוּ דִּבְרֵיהֶם:
<h3>פסוק כג</h3>
<b>הַגִּידוּ הָאֹתִיּוֹת לְאָחוֹר.</b> הַמּוֹפְתִים הַבָּאִים בָּאַחֲרוֹנָה:
<b>וְנִשְׁתָּעָה.</b> וּנְסַפֵּר דִּבְרֵיהֶם, ״וַיְסַפֵּר״ (בראשית כד:סו) מְתַרְגְּמִינָן ״וְאִשְׁתָּעֵי״:
<h3>פסוק כד</h3>
<b>הֵן אַתֶּם מֵאַיִן.</b> וְדִבְרֵיכֶם אֵיךְ יִתְקַיְּמוּ?
<b>וּפָעָלְכֶם מֵאָפַע.</b> אֵינְכֶם אֶלָּא פּוֹעִים וּמְרִימִים קוֹל לְהַטְעוֹת בְּדִבְרֵי כָּזָב:
<b>תּוֹעֵבָה.</b> הַנִּתְעָבִים הֵם יִבְחֲרוּ <b>בָּכֶם</b>, וְלֹא הַקָּדוֹשׁ בָּרוּךְ הוּא וְלֹא עֲבָדָיו וְלֹא מְשָׁרְתָיו:
<h3>פסוק כה</h3>
<b>הַעִירוֹתִי מִצָּפוֹן וַיַּאת.</b> אֲנִי מַגִּיד הָעֲתִידוֹת, הִנְנִי מֵעִיר לִבְנוֹת חָרְבוֹת יְרוּשָׁלַיִם אֶת כּוֹרֶשׁ מִצָּפוֹן, וַיַּאת אֶת בָּבֶל לְהַחֲרִיבָהּ:
<b>מִמִּזְרַח שֶׁמֶשׁ יִקְרָא בִשְׁמִי:</b> ״כָּל מַמְלְכוֹת הָאָרֶץ נָתַן לִי ה׳ אֱלֹהֵי הַשָּׁמַיִם״ (עזרא א:ב), וְנִרְאֶה שֶׁאֶרֶץ פָּרַס בְּמִזְרָחִית צְפוֹנִית הִיא לְאֶרֶץ יִשְׂרָאֵל. דָּבָר אַחֵר: <b>הַעִירוֹתִי מִצָּפוֹן</b> אֶת נְבוּכַדְנֶצַּר לְהַחֲרִיב אֶת עִירִי <b>וַיַּאת, וְכוֹרֶשׁ</b> הַעִירוֹתִי <b>מִמִּזְרָח</b> שֶׁ<b>יִּקְרָא בִשְׁמִי</b> לִבְנוֹת אֶת עִירִי, שֶׁמַּלְכוּת פָּרַס מִמִּזְרָח אֶרֶץ יִשְׂרָאֵל הִיא, שֶׁנֶּאֱמַר ״רָאִיתִי אֶת הָאַיִל וְגוֹ׳״ (דניאל ח:ד). וְיוֹנָתָן תִּרְגֵּם: ״אַיְיתִיתִי בְּגַלָּאִי מֶלֶךְ דְּתַקִּיף מֵרוּחַ צְפוֹנָא וְיֵיתֵי כְּמֵפַּק שִׁמְשָׁא בִּגְבוּרְתֵּיהּ מִמְּדִינְתָא, אַגְבְּרִינֵיהּ בִּשְׁמִי״:
<b>וְיָבֹא סְגָנִים.</b> וְיָבֹא עַל מֶלֶךְ בָּבֶל וְעַל שָׂרָיו, כַּאֲשֶׁר בָּא לִרְמוֹס עַל <b>חֹמֶר, וּכְמוֹ יוֹצֵר</b> חֲרָשִׁים <b>יִרְמָס טִיט</b> לִכְלֵי חֶרֶס, כֵּן יִרְמוֹס הוּא סְגָנִים:
<h3>פסוק כו</h3>
<b>מִי</b> מִנְּבִיאֵי הַבַּעַל <b>הִגִּיד</b> כָּמוֹנִי דָּבָר הֶעָתִיד לָבוֹא, וּמִי <b>מִלְּפָנִים</b> הִגִּידָהּ, וְלִכְשֶׁתָּבֹא <b>נֹאמַר</b> שֶׁהוּא <b>צַדִּיק</b> שֶׁנְּבוּאָתוֹ צֶדֶק:
<b>אַף אֵין מַגִּיד.</b> אֲבָל אֵין בָּכֶם שֶׁיַּגִּיד עֲתִידוֹת וְתִתְקַיֵּם:
<b>אַף אֵין שֹׁמֵעַ אִמְרֵיכֶם.</b> שֶׁיָּעִיד בְּבֹא עֲתִידָה: פְּלוֹנִי, נְבִיא הַבַּעַל, נִבָּא אוֹתָהּ <b>מִלְּפָנִים</b>:
<h3>פסוק כז</h3>
<b>רִאשׁוֹן לְצִיּוֹן הִנֵּה הִנָּם.</b> מֶלֶךְ רִאשׁוֹן שֶׁיִּתֵּן לֵב לְצִיּוֹן, הִנֵּה זֶה הוּא שֶׁאָמַרְתִּי, וְאַף עַל פִּי שֶׁלֹּא תִּגָּמֵר הַגְּאֻלָּה עַל יָדוֹ, הוּא יִהְיֶה הַמַּתְחִיל: ״מִי בָכֶם מִכָּל עַמּוֹ״ (עזרא א:ג):
<b>הִנָּם.</b> זִקְנֵי יִשְׂרָאֵל יִהְיוּ נְכוֹנִים עַל פִּי דְּבָרוֹ לַעֲלוֹת מִן הַגּוֹלָה וּלְהַתְחִיל:
<b>וְלִירוּשָׁלִַם מְבַשֵּׂר אֶתֵּן.</b> בְּאוֹתָן הַיָּמִים חַגַּי זְכַרְיָה, אֲשֶׁר יְזָרְזוּם לִבְנוֹת בִּימֵי דָּרְיָוֶשׁ הַשְּׁלִישִׁי לְפָרַס:
<h3>פסוק כח</h3>
<b>וָאֵרֶא וְאֵין אִישׁ.</b> תָּמִיד אֲנִי מַבִּיט בִּנְבִיאֵי הַבַּעַל, וְאֵין אִישׁ מַגִּיד דָּבָר עָתִיד:
<b>וּמֵאֵלֶּה.</b> מִכָּל אֵלֶּה הָעֲתִידוֹת לָבֹא, וְ<b>אֵין</b> מֵהֶם <b>יוֹעֵץ</b> שֶׁעָמַד בְּסוֹד ה׳ וְיָדַע אוֹתָם:
<b>וְאֶשְׁאָלֵם וְיָשִׁיבוּ דָבָר.</b> אֲשֶׁר יָשִׁיבוּ דָבָר אִם אֶשְׁאָלֵם:
<h3>פסוק כט</h3>
<b>הֵן כֻּלָּם אָוֶן.</b> יֵשׁ לָכֶם לָדַעַת שֶׁכָּל נְבִיאֵי מַכְחִישֵׁי תּוֹרָה אָוֶן, וְ<b>אֶפֶס</b> כָּל <b>מַעֲשֵׂיהֶם נִסְכֵּיהֶם</b>:
דְּמוּת מַסֵּכוֹתָם, כְּמוֹ ״הַפֶּסֶל נָסַךְ חָרָשׁ״ (ישעיהו מ:יט). וְיוֹנָתָן תִּרְגֵּם בְּעִנְיָן אַחֵר. <b>רִאשׁוֹן לְצִיּוֹן וְגוֹ׳</b> – ״פִּתְגָמֵי נֶחָמָתָא דְּאִתְנַבִּיאוּ נְבִיָּיא מִלְּקַדְמִין עַל צִיּוֹן הָא אָתוֹ״. וּלְפִי הַתַּרְגּוּם כָּל הָעִנְיָן מְדַבֵּר מִמֶּלֶךְ הַמָּשִׁיחַ וּבַגְּאֻלָּה אַחֲרוֹנָה, אֲבָל אֲנִי רוֹאֶה נְבוּאָה שֶׁנִּתְנַבֵּא יְשַׁעְיָה עַל כּוֹרֶשׁ, כֻּלָּם בִּלְשׁוֹן הַסִּגְנוֹן שֶׁל פָּרָשָׁה זוֹ: ״אֲנִי ה׳ הֲעִירוֹתִיהוּ בְצֶדֶק״ (ישעיהו מה:יג), ״קוֹרֵא מִמִּזְרָח עַיִט״ (ישעיהו מו:יא), ״הָאוֹתִיּוֹת שְׁאָלוּנִי״ (ישעיהו מה:יא), ״מַגִּיד מֵרֵאשִׁית אַחֲרִית״ (ישעיהו מו:י), כֻּלָּהּ נוֹטָה אַחַר עִנְיַן פָּרָשָׁה זוֹ:
<h2>פרק מב</h2>
<h3>פסוק א</h3>
<b>הֵן עַבְדִּי אֶתְמָךְ בּוֹ.</b> הֵן עַבְדִּי יַעֲקֹב אֵינוֹ כְּמוֹתְכֶם, כִּי אֶתְמֹךְ בּוֹ:
<b>בְּחִירִי.</b> יִשְׂרָאֵל קָרוּי בְּחִירִי (תהלים קלה:ד) ״כִּי יַעֲקֹב בָּחַר לוֹ יָהּ״, וְאוֹמֵר (ישעיהו מה:ד) ״לְמַעַן עַבְדִּי יַעֲקֹב וְיִשְׂרָאֵל בְּחִירִי״:
<b>רָצְתָה נַפְשִׁי.</b> עָלָיו <b>נָתַתִּי רוּחִי</b> לְהוֹדִיעַ נְבִיאָיו אֶת סוֹדוֹ, וְסוֹפוֹ <b>מִשְׁפָּט לַגּוֹיִם יוֹצִיא</b>, שֶׁנֶּאֱמַר (ישעיהו ב:ג) ״וְהָלְכוּ גוֹיִם רַבִּים וְגוֹ׳ וְיוֹרֵנוּ מִדְּרָכָיו וְגוֹ׳״:
<h3>פסוק ב</h3>
<b>וְלֹא יִשָּׂא.</b> לֹא יַגְבִּיהַּ קוֹל, לֹא יִצְטָרֵךְ לְהוֹכִיחַ וּלְהִתְנַבְּאוֹת אֶל הַגּוֹיִם, שֶׁהֵם מֵעַצְמָם יָבוֹאוּ לִלְמוֹד מֵהֶם, כְּעִנְיָן שֶׁנֶּאֱמַר (זכריה ח:כג) ״נֵלְכָה עִמָּכֶם כִּי שָׁמַעְנוּ אֱלֹהִים עִמָּכֶם״:
<h3>פסוק ג</h3>
<b>קָנֶה רָצוּץ לֹא יִשְׁבּוֹר.</b> תִּרְגֵּם יוֹנָתָן: ״עִינְוְתָנַיָּא דְּאִינוּן כְּקַנְיָא רְעִיעַ לָא יִתְבְּרוּן, וַחֲשִׁיכַיָּא דְּאִינוּן כְּבוּצִין עַמִּי (פֵּרוּשׁ כְּנֵר כָּבֶה) לָא יִטְפוֹן״:
<b>וּפִשְׁתָּה כֵהָה.</b> פְּתִילַת פִּשְׁתָּה לַחָה, שֶׁקְּרוֹבָה לִכְבּוֹת. מֶלֶךְ שֶׁלָּהֶם לֹא יִגְזוֹל אֶת הַדַּלִּים וְלֹא יִרְצֹץ אֶת הָעֲנִיִּים וְאֶת הַחַלָּשִׁים:
<h3>פסוק ד</h3>
<b>וְלֹא יָרוּץ.</b> כְּמוֹ ׳לֹא יֵרָצֵץ׳, ״כִּי מָלְאָה הָאָרֶץ דֵּעָה״ (ישעיהו יא:ט), וְיִשְׁמְעוּ לָהֶן, כְּעִנְיָן שֶׁנֶּאֱמַר (צפניה ג:ט) ״כִּי אָז אֶהְפֹּךְ אֶל עַמִּים וְגוֹ׳״, וְזֶהוּ <b>לְתוֹרָתוֹ אִיִּים יְיַחֵילוּ</b> – כֻּלָּם יִשְׁמְעוּ לְתוֹרָתוֹ:
<h3>פסוק ה</h3>
<b>הָאֵל ה׳.</b> בַּעַל הַדִּין וּבַעַל הָרַחֲמִים:
<b>בּוֹרֵא הַשָּׁמַיִם.</b> תְּחִלָּה כְּמִין פָּקִיעַ שֶׁל שְׁתִי, וְאַחַר כָּךְ נָטָה אוֹתָם, כִּדְאִיתָא בְּמַסֶּכֶת חֲגִיגָה (חגיגה יב א):
<b>וְצֶאֱצָאֶיהָ.</b> בּוֹרֵא אֶת הַיּוֹצֵא מִמֶּנָּה:
<b>נוֹתֵן נְשָׁמָה.</b> נִשְׁמַת חַיִּים:
<b>לָעָם עָלֶיהָ.</b> לְכֻלָּם בְּשָׁוֶה:
<b>וְרוּחַ.</b> קְדוּשָׁה:
<b>לַהֹלְכִים בָּהּ.</b> לַמִּתְהַלְּכִים לְפָנָיו:
<h3>פסוק ו</h3>
<b>קְרָאתִיךָ.</b> לִישַׁעְיָה הוּא אוֹמֵר:
<b>וְאֶצָּרְךָ.</b> כְּשֶׁיְצַרְתִּיךָ, זֹאת הָיְתָה מַחֲשַׁבְתִּי שֶׁתְּשִׁיב אֶת עַמִּי לִבְרִיתִי וּלְהָאִיר לָהֶם:
<b>לְאוֹר גּוֹיִם.</b> כָּל שֵׁבֶט קָרוּי גּוֹי לְעַצְמוֹ, כְּעִנְיָן שֶׁנֶּאֱמַר: ״גּוֹי וּקְהַל גּוֹיִם״ (בראשית לה:יא):
<h3>פסוק ז</h3>
<b>לִפְקֹחַ עֵינַיִם עִוְרוֹת.</b> שֶׁאֵינָם רוֹאִין אֶת גְּבוּרָתוֹ, לָתֵת לֵב לָשׁוּב אֵלַי:
<b>לְהוֹצִיא מִמַּסְגֵּר אַסִּיר.</b> וְעַל יְדֵי שֶׁיִּתְפַּקְּחוּ עֵינֵיהֶם, יֵצְאוּ אֲסִירִים מִמַּסְגֵּר. דָּבָר אַחֵר: לְבַשְּׂרָם עַל גָּלוּת בָּבֶל הָעֲתִידָה לָבֹא עֲלֵיהֶן, שֶׁסּוֹפָן לָצֵאת מִמֶּנָּה:
<h3>פסוק ח</h3>
<b>הוּא שְׁמִי.</b> הוּא מְפֹרָשׁ בִּלְשׁוֹן אַדְנוּת וְכֹחַ, וְעָלַי לְהַרְאוֹת שֶׁאָדוֹן אֲנִי, לְפִיכָךְ <b>כְּבוֹדִי לְאַחֵר לֹא אֶתֵּן</b>:
<h3>פסוק ט</h3>
<b>הָרִאשֹׁנוֹת</b>, שֶׁהִבְטַחְתִּי לְאַבְרָהָם עַל גָּלוּת מִצְרַיִם (בראשית טו:יד) ״וְגַם אֶת הַגּוֹי וְגוֹ׳״:
<b>הִנֵּה בָאוּ.</b> שָׁמַרְתִּי הַבְטָחָתִי, וְעַתָּה <b>חֲדָשׁוֹת אֲנִי מַגִּיד</b> לְעַמִּי, לְהַבְטִיחַ עַל גָּלוּת שְׁנִיָּה:
<h3>פסוק י</h3>
<b>תְּהִלָּתוֹ מִקְצֵה הָאָרֶץ.</b> עַל כָּרְחָם, כְּשֶׁיִּרְאוּ אֶת גְּבוּרָתִי לְיִשְׂרָאֵל, יוֹדוּ כָּל הָעוֹבְדֵי כּוֹכָבִים וּמַזָּלוֹת כִּי אֱלֹהִים אֲנִי:
<b>יוֹרְדֵי הַיָּם.</b> פּוֹרְשֵׂי בִּסְפִינוֹת:
<b>וּמְלֹאוֹ.</b> הַקְּבוּעִים בַּיָּם, וְלֹא בָּאִיִּים, אֶלָּא בְּתוֹךְ הַמַּיִם שׁוֹפְכִים עָפָר כָּל אֶחָד וְאֶחָד כְּדֵי בַּיִת, וְהוֹלְכִים מִבַּיִת לְבַיִת בִּסְפִינָה, כְּגוֹן עִיר וֵונִיצִיי״א:
<h3>פסוק יא</h3>
<b>יִשְׂאוּ מִדְבָּר.</b> קוֹל בְּשִׁיר:
<b>חֲצֵרִים תֵּשֵׁב קֵדָר.</b> (מוּסָב עַל <b>יִשְׂאוּ</b>) מִדְבַּר קֵדָר, שֶׁהֵם דָּרִים עַתָּה בּאֳהָלִים, יִשְׂאוּ קוֹל וְיָרֹנּוּ (כְּמוֹ ״וְהַחֲצֵרִים אֲשֶׁר תֵּשֵׁב קֵדָר״), בְּמִדְבַּר קֵדָר שֶׁהֵם דָּרִים עַתָּה בְּאָהֳלֵיהֶם יִהְיוּ עָרִים וַחֲצֵרִים קְבוּעִים:
<b>יֹשְׁבֵי סֶלַע.</b> הַמֵּתִים שֶׁיִּחְיוּ (בראשית רבה יג ו); כֵּן תִּרְגֵּם יוֹנָתָן:
<b>מֵרֹאשׁ הָרִים יִצְוָחוּ.</b> ״מֵרֵישׁ טוּרִיָּא יְרִימוּן קָלֵיהוֹן״ (תרגום יונתן):
<h3>פסוק יד</h3>
<b>הֶחֱשֵׁיתִי מֵעוֹלָם.</b> זֶה יָמִים רַבִּים הֶחֱשֵׁיתִי עַל חֻרְבַּן בֵּיתִי, וְתָמִיד <b>אַחֲרִישׁ</b>:
<b>אֶתְאַפָּק.</b> לְשׁוֹן הוֹוֶה; עַד עַתָּה הֱצִיקַתְנִי רוּחִי, וּמֵעַתָּה <b>כַּיּוֹלֵדָה אֶפְעֶה</b>:
<b>אֶשֹּׁם.</b> אֶתְבַּהֵל:
<b>וְאֶשְׁאַף.</b> וְאֶתְאַוֶּה לְהַשְׁמִיד הַכֹּל <b>יַחַד</b>, כָּל אוֹיְבַי:
<h3>פסוק טו</h3>
<b>אַחֲרִיב הָרִים וּגְבָעוֹת.</b> אֶהֱרֹג מְלָכִים וְשִׁלְטוֹנִים שֶׁל עוֹבְדֵי כּוֹכָבִים וּמַזָּלוֹת׃
<b>וְכָל עֶשְׂבָּם.</b> כָּל הַנִּלְוִים עֲלֵיהֶם:
<b>אוֹבִישׁ.</b> לְשׁוֹן יֹבֶשׁ הוּא לְעִנְיַן דָּבָר לַח, כְּגוֹן עֵשֶׂב וּנְהָרוֹת:
<h3>פסוק טז</h3>
<b>וְהוֹלַכְתִּי.</b> יִשְׂרָאֵל שֶׁהָיוּ <b>עִוְרִים</b> עַד הֵנָּה מֵהַבִּיט אֵלַי <b>בְּדֶּרֶךְ</b> הַטּוֹב, אֲשֶׁר <b>לֹא יָדְעוּ</b> לַהֲלוֹךְ בָּהּ:
<b>עֲשִׂיתִם.</b> אֶעֱשֶׂה כֵּן. לְשׁוֹן נְבוּאָה לְדַבֵּר עַל הֶעָתִיד כְּאִלּוּ עָשׂוּי:
<h3>פסוק יח</h3>
<b>הַחֵרְשִׁים וְהַעִוְרִים.</b> עַל יִשְׂרָאֵל הוּא אוֹמֵר:
<h3>פסוק יט</h3>
<b>מִי עִוֵּר</b> בָּכֶם? אֵין אֶחָד <b>כִּי אִם עַבְדִּי</b> הוּא הָעִוֵּר שֶׁבְּכֻלְּכֶם, <b>וְחֵרֵשׁ</b> שֶׁבָּכֶם הֲרֵי הוּא <b>כְּמַלְאָכִי</b> אֲשֶׁר אֲנִי שׁוֹלֵחַ לְהִנָּבֵא נְבוּאוֹת:
<b>מִי עִוֵּר כִּמְשֻׁלָּם.</b> מִי הָיָה עִוֵּר בָּכֶם, כְּבָר קִבֵּל יִסּוּרָיו, וַהֲרֵי הוּא כִּמְשֻׁלָּם כָּל תַּגְמוּלָיו וְיוֹצֵא נָקִי:
<h3>פסוק כ</h3>
<b>רָאוֹת רַבּוֹת.</b> רְאִיּוֹת הַרְבֵּה לִפְנֵיכֶם, וְאֵינְכֶם שׁוֹמְרִים לְהַבִּיט בְּמַעֲשַׂי וְלָשׁוּב אֵלַי:
<b>פָּקוֹחַ אָזְנַיִם.</b> אֲנִי עָסוּק לִפְקוֹחַ אָזְנֵיכֶם עַל יְדֵי נְבִיאַי, <b>וְלֹא יִשְׁמַע</b> אִישׁ מִכֶּם אֶת דְּבָרַי, וּלְשׁוֹן הוֹוֶה הוּא:
<h3>פסוק כא</h3>
<b>ה׳ חָפֵץ.</b> לְהַרְאוֹתְכֶם וְלִפְקֹחַ אָזְנֵיכֶם <b>לְמַעַן צֶדֶק</b>, וּלְכָךְ הוּא מַגְדִּיל וּמַאְדִּיר לָכֶם <b>תּוֹרָה</b>:
<h3>פסוק כב</h3>
<b>וְהוּא.</b> הָעָם הַזֶּה <b>בָּזוּי וְשָׁסוּי</b>, וְסוֹף הָעִנְיָן <b>וְלֹא יָשִׂים עַל לֵב</b> (ישעיהו מב:כה) כָּל זֶה לוֹמַר, לָמָּה קְרָאַתְנוּ זֹאת <b>מִי נָתַן לִמְשִׁסָּה יַעֲקֹב</b> (ישעיהו מב:כד):
<b>הָפֵחַ בַּחוּרִים כֻּלָּם.</b> בַּחוּרֵיהֶם פַּחֵי נֶפֶשׁ כֻּלָּם. תוספת: דָּבָר אַחֵר: <b>הָפֵחַ בַּחוּרִים כֻּלָּם</b> – יָשִׂימוּ אֶת עַצְמָם בְּפַחֵי הָאֲדָמָה וּבְחוֹרִים, <b>וּבְבָתֵּי כְלָאִים הָחְבָּאוּ</b> יוֹכִיחַ שֶׁכֵּן הוּא:
<b>וְאֵין אֹמֵר הָשַׁב.</b> כְּמוֹ ׳הָשֵׁב׳, לְפִיכָךְ הוּא רָפֵי, אֲבָל ״הַשָּׁב בְּאַמְתַּחְתֵּינוּ״ (בראשית מג:יח) הוּא דָּגֵשׁ:
<h3>פסוק כג</h3>
<b>יַאֲזִין.</b> לָתֵת לֵב לְזֹאת <b>מִי נָתַן לִמְשִׁסָּה יַעֲקֹב</b>:
<b>לְאָחוֹר. יַקְשִׁיב וְיִשְׁמַע</b> דָּבָר שֶׁיַּעֲמוֹד לוֹ בָּאַחֲרוֹנָה, וְכֵן תִּרְגֵּם יוֹנָתָן לְאָחוֹר: ״לְסוֹפָא״, וְכֵן כָּל ׳לְאָחוֹר׳ שֶׁבַּמִּקְרָא: עָתִיד לִהְיוֹת הוּא:
<h3>פסוק כד</h3>
<b>זוּ חָטָאנוּ לוֹ.</b> זוֹ הִיא שֶׁגָּרְמָה אֶת הַמְּשִׁסָּה וְהַבַּז, אֶת אֲשֶׁר חָטָאנוּ לוֹ:
<b>וְלֹא אָבוּ.</b> אֲבוֹתֵינוּ בִּדְרָכָיו הָלוֹךְ:
<h3>פסוק כה</h3>
<b>וַתְּלַהֲטֵהוּ מִסָּבִיב.</b> כְּדֵי שֶׁיִּרְאוּ וְיִקְחוּ מוּסָר, כְּעִנְיָן שֶׁנֶּאֱמַר (צפניה ג:ו): ״הִכְרַתִּי גוֹיִם נָשַׁמּוּ פִּנּוֹתָם, אָמַרְתִּי אַךְ תִּירְאִי וְגוֹ׳״:
<b>וְלֹא יָדָע.</b> יוֹדֵעַ הוּא, אֶלָּא שֶׁדָּשׁ בְּעָקֵב; לֹא חָשׁ לְהָבִין זֹאת וְלָשׁוּב מֵרִשְׁעוֹ:
<b>וַתִּבְעַר בּוֹ.</b> אַחַר פֻּרְעָנוּת הָעוֹבְדֵי כּוֹכָבִים וּמַזָּלוֹת שֶׁמִּסָּבִיב, בָּעֲרָה בְּעַצְמוֹ:
<h2>פרק מג</h2>
<h3>פסוק א</h3>
<b>וְעַתָּה.</b> אַף כָּל זֹאת <b>כֹּה אָמַר ה׳... אַל תִּירָא</b>:
<h3>פסוק ב</h3>
<b>כִּי תַעֲבֹר בַּמַּיִם.</b> כְּשֶׁעָבַרְתָּ בְּיַם סוּף <b>אִתְּךָ</b> הָיִיתִי:
<b>וּבַנְּהָרוֹת לֹא יִשְׁטְפוּךָ.</b> גַּרְתָּה בֵּין הַמִּצְרִים וְהָאֻמּוֹת הַמְרֻבִּין כְּמֵי נָהָר, וְלֹא יָכְלוּ לְךָ לְכַלּוֹת:
<b>כִּי תֵלֵךְ בְּמוֹ אֵשׁ.</b> לֶעָתִיד לָבֹא: ״כִּי הִנֵּה הַיּוֹם בָּא בֹּעֵר כַּתַּנּוּר״ (מלאכי ג:יט), שֶׁאַקְדִּיר חַמָּה עַל הָרְשָׁעִים, ״וְלִהַט אוֹתָם הַיּוֹם הַבָּא״ (שם), גַּם שָׁם <b>לֹא תִכָּוֶה</b>:
<b>וְלֶהָבָה.</b> שֶׁתִּשְׂרוֹף הָאֻמּוֹת, כְּמוֹ שֶׁנֶּאֱמַר ״וְהָיוּ עַמִּים מִשְׂרְפוֹת סִיד״ (ישעיהו לג:יב), גַּם הִיא <b>לֹא תִבְעַר בָּךְ</b>:
<h3>פסוק ג</h3>
<b>נָתַתִּי כָפְרְךָ מִצְרַיִם.</b> וְהֵם הָיוּ לְךָ לְפִדְיוֹן, שֶׁבְּכוֹרֵיהֶם מֵתוּ וְאַתָּה, בְּנִי בְּכוֹרִי, נִצַּלְתָּ, וִהְיִיתֶם חַיָּבִים כְּלָיָה, כְּמוֹ שֶׁנֶּאֱמַר (יחזקאל כ:ח) ״וָאוֹמַר לִשְׁפּוֹךְ חֲמָתִי עֲלֵיהֶם בְּאֶרֶץ מִצְרָיִם״:
<h3>פסוק ד</h3>
<b>וְאֶתֵּן אָדָם תַּחְתֶּיךָ.</b> תָּמִיד אֲנִי רָגִיל בְּכָךְ:
<h3>פסוק ו</h3>
<b>אֹמַר</b> לְרוּחַ צָפוֹן <b>תֵּנִי</b> הַגָּלֻיּוֹת שֶׁבַּצָּפוֹן:
<b>וְלַתֵּימָן</b>, שֶׁהִיא רוּחַ חֲזָקָה – <b>אַל תִּכְלָאִי</b> מִלְּנַשֵּׁב בְּחָזְקָה לְהָבִיא גָּלֻיּוֹתַי. וְכֵן (שיר השירים ד:טז) ״עוּרִי צָפוֹן וּבֹאִי תֵימָן״, מִתּוֹךְ שֶׁהָרוּחַ צְפוֹנִית חַלָּשָׁה צְרִיכָה חִזּוּק, לְכָךְ כָּתוּב ׳עוּרִי׳, ׳תֵּנִי׳. אֲבָל דְּרוֹמִית שֶׁאֵינָהּ צְרִיכָה חִזּוּק (גיטין לא ב), כָּתוּב ׳בּוֹאִי׳ כְּמוֹת שֶׁהִיא, וְכֵן ׳אַל תִּכְלָאִי׳:
<h3>פסוק ז</h3>
<b>כֹּל הַנִּקְרָא בִשְׁמִי וְלִכְבוֹדִי בְּרָאתִיו.</b> כָּל הַצַּדִּיקִים הַנִּקְרָאִים בִּשְׁמִי, וְכָל הֶעָשׂוּי לִכְבוֹדִי. <b>יְצַרְתִּיו אַף עֲשִׂיתִיו</b> – תִּכַּנְתִּיו בְּכָל הַצָּרִיךְ לוֹ, וְהֵכַנְתִּי הַכֹּל. כְּלוֹמַר: אַף עַל פִּי שֶׁעָבְרוּ בַּגּוֹלָה וּבְצָרָה, כְּבָר הִכַּנְתִּי לָהֶם כָּל צָרְכֵי גְּאֻלָּתָם:
<h3>פסוק ח</h3>
<b>הוֹצִיא עַם עִוֵּר.</b> הוֹצִיא כְּמוֹ לְהוֹצִיא מִן הַגּוֹלָה אוֹתָם שֶׁגָּלוּ עַל שֶׁנַּעֲשׂוּ כְּעִוְּרִים, <b>וְעֵינַיִם</b> לָהֶם וְלֹא רָאוּ:
<h3>פסוק ט</h3>
<b>כָּל הַגּוֹיִם נִקְבְּצוּ.</b> אִם כָּל הַגּוֹיִם מֵעוֹבְדֵי כּוֹכָבִים וּמַזָּלוֹת נִתְקַבְּצוּ יַחְדָּיו, <b>מִי בָהֶם</b> וּבִנְבִיאֵיהֶם <b>יַגִּיד</b> עֲתִידוֹת וְכַיּוֹצֵא בָהּ מִפִּי טָעוּתָם, אוֹ <b>הָרִאשׁוֹנוֹת</b> שֶׁכְּבָר עָבְרוּ <b>יַשְׁמִיעֻנוּ</b> לֵאמֹר: ״אֲנַחְנוּ הִגַּדְנוּ אוֹתָם קוֹדֶם שֶׁבָּאוּ״?
<b>יִתְּנוּ עֵדֵיהֶם</b>, שֶׁשָּׁמְעוּ שֶׁנִּבְּאוּ עֲלֵיהֶם קֹדֶם לָכֵן, <b>וְיִצְדָּקוּ</b>; אֲבָל אֲנִי יֵשׁ לִי עֵדִים, שֶׁ<b>אַתֶּם עֵדַי</b>, שֶׁהִגַּדְתִּי לְאַבְרָהָם אֲבִיכֶם הַגָּלֻיּוֹת וּבָאוּ:
<h3>פסוק י</h3>
<b>וְעַבְדִּי.</b> יַעֲקֹב:
<b>אֲשֶׁר בָּחָרְתִּי.</b> הוּא יָעִיד שֶׁהִבְטַחְתִּיו בְּלֶכְתּוֹ לַאֲרַם נַהֲרַיִם, וְשָׁמַרְתִּי הַבְטָחָתִי:
<b>לְמַעַן תֵּדְעוּ וְגוֹ׳.</b> כָּל זֶה עָשִׂיתִי לְמַעַן תִּתְּנוּ לֵב לָדַעַת אוֹתִי:
<h3>פסוק יב</h3>
<b>אָנֹכִי הִגַּדְתִּי.</b> הַגָּלֻיּוֹת לְאַבְרָהָם:
<b>וְהוֹשַׁעְתִּי.</b> לְקַיֵּם דְּבָרִי בְּעֵת רָץ:
<b>וְהִשְׁמַעְתִּי</b> לָכֶם הָרִאשׁוֹנוֹת:
<b>וְאֵין בָּכֶם זָר.</b> בְּאוֹתָן הַיָּמִים שֶׁעָשִׂיתִי כָּל אֵלֶּה, לֹא נִרְאָה בְּכֻלְּכֶם בֵּינֵי הָעוֹבְדֵי כּוֹכָבִים וּמַזָּלוֹת אֵל <b>זָר</b> לְהַרְאוֹת גְּדֻלָּתוֹ וֶאֱלֹהוּתוֹ בְּפָנַי:
<b>וְאַתֶּם עֵדַי.</b> שֶׁפָּתַחְתִּי לָכֶם שִׁבְעָה רְקִיעִים, וְלֹא רְאִיתֶם כָּל תְּמוּנָה:
<h3>פסוק יג</h3>
<b>גַּם מִיּוֹם אֲנִי הוּא.</b> לֹא אוֹתוֹ הַיּוֹם לְבַדּוֹ הָיִיתִי לְבַדִּי, כִּי גַּם מֵאָז הֱיוֹת יוֹם אֲנִי הוּא לְבַדִּי:
<b>אֶפְעַל.</b> אִם בָּאתִי לִפְעוֹל אֵין מֵשִׁיב:
<h3>פסוק יד</h3>
<b>לְמַעַנְכֶם שִׁלַּחְתִּי בָבֶלָה.</b> יוֹנָתָן תִּרְגֵּם: ״בְּדִיל חוֹבֵיכוֹן אַגְלֵיתִי יַתְכוֹן לְבָבֶל״:
<b>וְהוֹרַדְתִּי בָרִיחִים כֻּלָּם.</b> ״וַאֲחֵתִית בִּמְשׁוֹטִין כּוּלְהוֹן״. ׳מְשׁוֹטִין׳ הוּא עֵץ שֶׁמַּנְהִיג אֶת הַסְּפִינָה וּמְיַשְּׁרָהּ:
<b>וְכַשְׂדִּים</b> הוֹלִיכוּ אֶתְכֶם <b>בָּאֳנִיּוֹת רִנָּתָם</b>, וְגַם יֵשׁ לְפָרְשׁוֹ עַל בְּשׂוֹרַת הַגְּאוּלָּה. <b>לְמַעַנְכֶם שִׁלַּחְתִּי</b> אֶשְׁלַח מַלְכֵי מָדַי לְבָבֶל וְאוֹרִיד הַכַּשְׂדִּים בִּסְפִינוֹת וּמְשׁוֹטִין לַגּוֹלָה לְאֶרֶץ מָדַי, <b>וְכַשְׂדִּים</b> אוֹרִיד <b>בָּאֳנִיּוֹת</b> שֶׁהָיְתָה <b>רִנָּתָם</b> בָּהֶם:
<h3>פסוק טז</h3>
<b>הַנּוֹתֵן בַּיָּם דָּרֶךְ.</b> בְּיַם סוּף, וְשָׁם הוֹצֵאתִי מִצְרַיִם לִרְדּוֹף אַחֲרֵיכֶם <b>רֶכֶב וָסוּס וְחַיִל וְעִזּוּז</b>, וְכֻלָּם <b>יַחְדָּיו יִשְׁכְּבוּ</b> מֵתִים עַל שְׂפַת הַיָּם <b>בַּל יָקוּמוּ</b>:
<h3>פסוק יז</h3>
<b>כַּפִּשְׁתָּה כָבוּ.</b> תִּרְגֵּם יוֹנָתָן: ״כְּבוּצִין עַמִּי טְפוֹ״:
<h3>פסוק יח</h3>
<b>אַל תִּזְכְּרוּ רִאשֹׁנוֹת.</b> הַנִּסִּים הַלָּלוּ שֶׁאֲנִי מַזְכִּיר לָכֶם שֶׁעָשִׂיתִי בְּמִצְרַיִם, אַל תִּזְכְּרוּ אוֹתָם מֵעַתָּה, כִּי בַּגְּאֻלָּה זוֹ תַּעַסְקוּ לְהוֹדוֹת וּלְהַלֵּל:
<b>אַל תִּתְבֹּנָנוּ.</b> אַל תִּסְתַּכְּלוּ בָּהֶן, אַל תִּתְּנוּ לָהֶם לֵב:
<h3>פסוק כ</h3>
<b>תְּכַבְּדֵנִי חַיַּת הַשָּׂדֶה.</b> מָקוֹם שֶׁהוּא חָרֵב וּמַרְבָּץ לְחַיּוֹת הַשָּׂדֶה, לְ<b>תַנִּים</b> וְלִ<b>בְנוֹת יַעֲנָה</b>:
<b>כִּי נָתַתִּי בַמִּדְבָּר מַיִם.</b> כְּלוֹמַר: בְּאֶרֶץ חֲרֵבָה אֶתֵּן יִשּׁוּב:
<h3>פסוק כא</h3>
<b>עַם זוּ יָצַרְתִּי לִי.</b> לְמַעַן <b>תְּהִלָּתִי יְסַפֵּרוּ</b>:
<h3>פסוק כב</h3>
<b>וְלֹא אֹתִי קָרָאתָ.</b> וְאַתָּה לֹא אוֹתִי קָרָאתָ בִּפְנוֹתְךָ אַחֲרֵי עֲבוֹדָה זָרָה:
<b>כִּי יָגַעְתָּ בִּי.</b> נִלְאֵיתֶם מַהֵר בַּעֲבוֹדָתִי (פסיקתא רבתי כט):
<h3>פסוק כג</h3>
<b>לֹא הֵבֵאתָ לִּי שֵׂה עֹלֹתֶיךָ.</b> כִּי אִם לַעֲבוֹדָה זָרָה:
<b>לֹא הֶעֱבַדְתִּיךָ.</b> עֲבוֹדָה רַבָּה <b>בְּמִנְחָה</b>, קֹמֶץ מְעַט עוֹלֶה לַגָּבוֹהַּ, וְגַם הוּא לֹא אָמַרְתִּי לְךָ לְהַקְרִיב לְךָ חוֹבָה, אֶלָּא נְדָבָה:
<h3>פסוק כד</h3>
<b>לֹא קָנִיתָ לִּי בַכֶּסֶף קָנֶה.</b> לִקְטֹרֶת לֹא הֻצְרַכְתָּ לִקְנוֹתָהּ בְּכֶסֶף, לְפִי שֶׁהָיְתָה מְצוּיָה בְּאַרְצְכֶם הַרְבֵּה. אָמַר רַבִּי אַבָּא: קִנָּמוֹנִיָּה הָיְתָה גְּדֵלָה בְּאֶרֶץ יִשְׂרָאֵל, וְהָיוּ אוֹכְלִין אוֹתָהּ עִזִּים וּצְבָיִים (איכה רבה פתיחתא י):
<b>הֶעֱבַדְתַּנִי בְּחַטֹּאותֶיךָ.</b> אַתֶּם גְּרַמְתֶּם לִי לִהְיוֹת שַׁמָּשׁ לְעוֹבְדֵי פְּסִילִים, כְּמוֹ שֶׁרָאָה יְחֶזְקֵאל ״וְהִנֵּה רוּחַ סְעָרָה בָּאָה מִן הַצָּפוֹן״ (יחזקאל א:ד), שֶׁהָיְתָה חוֹזֶרֶת מֶרְכֶּבֶת הַשְּׁכִינָה מִבָּבֶל, שֶׁהָלְכָה לִכְבּוֹשׁ אֶת כָּל הָעוֹלָם תַּחַת יָדוֹ שֶׁל נְבוּכַדְנֶצַּר, שֶׁלֹּא יֹאמְרוּ בְּיַד אֻמָּה שְׁפָלָה מָסַר אֶת בָּנָיו, כִּדְאִיתָא בַּחֲגִיגָה (חגיגה יג ב):
<h3>פסוק כה</h3>
<b>אָנֹכִי אָנֹכִי.</b> אֲנִי <b>הוּא</b> שֶׁמְּחִיתִים מֵאָז, וַאֲנִי <b>מֹחֶה</b> אוֹתָם גַּם עַתָּה:
<b>לְמַעֲנִי.</b> לֹא בִּזְכוּתְךָ וְלֹא בְּצִדְקַת אֲבוֹתֶיךָ:
<h3>פסוק כו</h3>
<b>הַזְכִּירֵנִי.</b> כָּל תַּגְמוּל שֶׁיֵּשׁ לְךָ וְלַאֲבוֹתֶיךָ עָלַי:
<b>נִשָּׁפְטָה יָחַד.</b> נָבֹא לְמִשְׁפָּט:
<h3>פסוק כז</h3>
<b>אָבִיךָ הָרִאשׁוֹן חָטָא.</b> בְּאָמְרוֹ ״בַּמֶּה אֵדַע״ (בראשית טו:ח):
<b>וּמְלִיצֶיךָ פָּשְׁעוּ בִי.</b> אֵין לְךָ בְּכָל מְלִיצִים שֶׁאַתָּה סוֹמֵךְ עַל זְכוּתָם, שֶׁלֹּא מָצָאתִי בּוֹ פֶּשַׁע: יִצְחָק אָהַב אֶת שׂוֹנְאִי:
<h3>פסוק כח</h3>
<b>וַאֲחַלֵּל שָׂרֵי קֹדֶשׁ.</b> בִּשְׁבִיל עֲוֹנוֹתֵיכֶם:
<h2>פרק מד</h2>
<h3>פסוק א</h3>
<b>וְעַתָּה שְׁמַע.</b> לָשׁוּב לְתוֹרָתִי, <b>יַעֲקֹב עַבְדִּי</b>:
<h3>פסוק ג</h3>
<b>כִּי אֶצָּק מַיִם עַל צָמֵא.</b> כְּמוֹ שֶׁאֲנִי יוֹצֵק מַיִם עַל צָמֵא, כֵּן <b>אֶצֹּק רוּחִי עַל זַרְעֶךָ</b>:
<h3>פסוק ד</h3>
<b>וְצָמְחוּ בְּבֵין חָצִיר.</b> בְּתוֹךְ עֲמָלֵק, עַל יְדֵי גֵרִים שֶׁיִּתְוַסְּפוּ עֲלֵיהֶם. ׳בֵּין חָצִיר׳ הוּא עֲמָלֵק, שֶׁנֶּאֱמַר עָלָיו ״וְהָיְתָה נְוֵה תַנִּים חָצִיר לִבְנוֹת יַעֲנָה״ (ישעיהו לד:יג):
<h3>פסוק ה</h3>
<b>זֶה יֹאמַר לַה׳ אָנִי.</b> אֵלּוּ צַדִּיקִים גְּמוּרִים:
<b>וְזֶה יִקְרָא בְשֵׁם יַעֲקֹב.</b> אֵלּוּ קְטַנִּים, בְּנֵי רְשָׁעִים:
<b>זֶה יִכְתֹּב יָדוֹ לַה׳.</b> אֵלּוּ בַּעֲלֵי תְּשׁוּבָה:
<b>וּבְשֵׁם יִשְׂרָאֵל יְכַנֶּה.</b> אֵלּוּ הַגֵּרִים מֵעוֹבְדֵי כּוֹכָבִים וּמַזָּלוֹת. כָּךְ שְׁנוּיָה בְּאָבוֹת דְּרַבִּי נָתָן (אבות דרבי נתן לו א):
<h3>פסוק ז</h3>
<b>וּמִי כָמוֹנִי יִקְרָא.</b> וּמִי יִקְרָא שֶׁהוּא כָּמוֹנִי, וְיַגִּיד וְיַעֲרֹךְ <b>לִי</b> אֶת כָּל מַה שֶּׁהָיָה <b>מִשּׂוּמִי עַם עוֹלָם</b> וְעַד עַתָּה?
<b>עַם עוֹלָם.</b> כָּל בְּרִיּוֹת:
<b>וְאֹתִיּוֹת.</b> דִּבְרֵי מוֹפֵת:
<b>וַאֲשֶׁר תָּבֹאנָה.</b> וְאֶת הָעֲתִידוֹת לָבֹא יַגִּידוּ, כְּמוֹ שֶׁאֲנִי עוֹשֶׂה עַתָּה, שֶׁעֲדַיִן לֹא חָרַב הַבַּיִת, וְלֹא גְּלִיתֶם, וְלֹא נוֹלַד כּוֹרֶשׁ, וַאֲנִי מְבַשֵּׂר אֶתְכֶם עָלָיו:
<h3>פסוק ח</h3>
<b>וְאַל תִּרְהוּ.</b> אֵין לוֹ דִּמְיוֹן, וּפִתְרוֹנוֹ לְפִי הָעִנְיָן כְּמוֹ ׳אַל תֵּחַתּוּ׳ מִלְּהוֹדִיעַ אֶת שְׁמִי לְבֵין הָעֲוֹבְדֵי כּוֹכָבִים וּמַזָּלוֹת:
<b>הֲלֹא מֵאָז הִשְׁמַעְתִּיךָ.</b> מֵהַר סִינַי, <b>וְהִגַּדְתִּי</b> לָכֶם שָׁם שֶׁאֵין <b>אֱלוֹהַּ מִבַּלְעָדַי</b>:
<b>וְאַתֶּם עֵדָי.</b> שֶׁפָּתַחְתִּי לָכֶם שִׁבְעָה רְקִיעִים וְהֶרְאֵיתִי אֶתְכֶם שֶׁאֵין אַחֵר, וְאַתֶּם עֵדַי בַּדָּבָר הַזֶּה שֶׁאֵין <b>אֱלוֹהַּ מִבַּלְעָדַי</b>:
<b>וְאֵין צוּר בַּל יָדָעְתִּי.</b> תִּרְגֵּם יוֹנָתָן: ״וְלֵית דְּתַקִּיף אֶלְהֵן דְּמִן קֳדָמִי מִתְיְהֵב לֵיהּ תַּקִּיף״:
<b>בַּל יָדָעְתִּי.</b> לְשׁוֹן ״וָאֵדָעֲךָ בְשֵׁם״ (שמות לג:יז), ״יָדַע לֶכְתְּךָ״ (דברים ב:ז), ״אֲנִי יְדַעְתִּיךָ בַּמִּדְבָּר״ (הושע יג:ה):
<h3>פסוק ט</h3>
<b>וְעֵדֵיהֶם הֵמָּה.</b> הַפְּסִילִים הֵם עֵדִים עַל בֹּשֶׁת עוֹבְדֵיהֶם, שֶׁהֲרֵי אָנוּ רוֹאִין שֶׁאֵינָן לֹא רוֹאִין וְלֹא יוֹדְעִין, וְהָיוּ עוֹבְדִין לָהֶם:
<b>לְמַעַן יֵבֹשׁוּ.</b> הָעוֹבְדִים לָהֶם:
<h3>פסוק י</h3>
<b>נָסָךְ.</b> לְשׁוֹן יְצִיקָה וּמַסֵּכָה, וְהַנּוּ״ן בַּתֵּיבָה יְסוֹד הַנּוֹפֵל מִמֶּנּוּ, כְּגוֹן נוּ״ן שֶׁל ׳נָשַׁךְ׳ וְשֶׁל ׳נָגַף׳:
<h3>פסוק יא</h3>
<b>הֵן כָּל חֲבֵרָיו.</b> שֶׁל אוֹתוֹ יוֹצֵר וְנוֹסֵךְ פְּסִילִים, הַמִּתְחַבְּרִים אֵלָיו לַעֲבוֹד אֶת יְצִירָתוֹ וְנִסְכּוֹ, <b>יֵבֹשׁוּ</b>:
<b>וְחָרָשִׁים הֵמָּה.</b> אוֹתָם יוֹצְרִים וְנוֹסְכִים מִבְּנֵי אָדָם הֵם, קַל וָחֹמֶר לִיצִירָתָם שֶׁהִיא הֶבֶל:
<h3>פסוק יב</h3>
<b>חָרַשׁ בַּרְזֶל.</b> חָרָשׁ שֶׁל בַּרְזֶל:
<b>מַעֲצָד.</b> הוּא אֶחָד מִכְּלֵי הַנַּפָּחִים:
<b>וּפָעַל.</b> הַפֶּסֶל. <b>בַּפֶּחָם.</b> קרבו״ן בלע״ז:
<b>וּבַמַּקָּבוֹת.</b> מרטי״ל בלע״ז:
<b>יִצְּרֵהוּ.</b> לְשׁוֹן ׳צִיּוּר׳:
<b>וַיִּפְעָלֵהוּ בִּזְרוֹעַ כֹּחוֹ גַּם רָעֵב וְגוֹ׳.</b> גַּם הוּא הַיּוֹצֵר חֲסַר כֹּחַ וְחַלָּשׁ הוּא, שֶׁאִם יִרְעַב <b>אֵין</b> בּוֹ <b>כֹּחַ</b>, אוֹ אִם <b>לֹא שָׁתָה מַיִם וַיִּיעָף</b> לְאַלְתַּר. קַל וָחֹמֶר שֶׁפְּעֻלָּתוֹ אֵין בָּהּ תּוֹעֶלֶת לַעֲזוֹר:
<h3>פסוק יג</h3>
<b>חָרַשׁ עֵצִים.</b> וְאִם בָּא לַעֲשׂוֹתוֹ שֶׁל עֵץ, וְחָרַשׁ עֵצִים הוּא, כָּךְ דַּרְכּוֹ:
<b>נָטָה קָו.</b> כְּדֶרֶךְ הַנַּגָּרִים, וְעַל פִּי הַקָּו <b>יְתָאֲרֵהוּ בַשֶּׂרֶד</b>, מְיַשֵּׁר אוֹתוֹ בְּמַסּוֹר, שֶׁקּוֹרִין דאלאור״א בלע״ז. <b>יְתָאֲרֵהוּ.</b> יְיַפֵּהוּ:
<b>יַעֲשֵׂהוּ בַּמַּקְצֻעוֹת.</b> וּמַחְלִיקוֹ בְּרָהִיטְנִי וְאִזְמֵל; <b>מַקְצֻעוֹת</b> תִּרְגֵּם יוֹנָתָן: ״אִיזְמֵלַיָּא״:
<b>וּבַמְּחוּגָה יְתָאֳרֵהוּ.</b> לְשׁוֹן ״וְתָאַר הַגְּבוּל״ (יהושע טו:ט), אִם בָּא לַעֲשׂוֹת בּוֹ צִיּוּרִים עֲגוּלִים, מְסַבֵּב אוֹתוֹ בַּמְּחוּגָה, קונפ״ש בלע״ז:
<b>כְּתִפְאֶרֶת אָדָם.</b> הִיא הָאִשָּׁה, שֶׁהִיא תִּפְאֶרֶת בַּעְלָהּ:
<h3>פסוק יד</h3>
<b>תִּרְזָה וְאַלּוֹן.</b> מִינֵי אִילָנֵי סְרָק:
<b>וַיְאַמֶּץ לוֹ בַּעֲצֵי יָעַר.</b> עוֹשֶׂה לוֹ חִזּוּקִים, בֵּין לְחִזּוּק בֵּין לְנוֹי, בְּמִינֵי עֵצִים הַמְשֻׁנִּים זֶה מִזֶּה בְּמַרְאֵיהֶן:
<b>נָטַע אֹרֶן.</b> כְּשֶׁמּוֹצֵא יִחוּר וְנֶטַע הָרָאוּי לְכָךְ, נוֹטְעוֹ לְכָךְ, וְהַגֶּשֶׁם מְגַדְּלוֹ:
<b>אֹרֶן.</b> לְשׁוֹן ׳נֶטַע יוֹנֵק׳, פלנצו״ן בלע״ז:
<h3>פסוק טו</h3>
<b>וְהָיָה לְאָדָם לְבָעֵר.</b> וְהָיָה אוֹתוֹ עֵץ מִקְצָתוֹ לְצָרְכֵי אָדָם לְבָעֵר:
<b>וַיִּקַּח</b> מִן הָעֵצִים. <b>וַיָּחָם</b> גּוּפוֹ לְנֶגְדָּם:
<b>אַף יַשִּׂיק.</b> מֵהֶם תַּנּוּר וְאוֹפֶה <b>לָחֶם</b>:
<b>אַף יִפְעַל אֵל.</b> מִן הַנּוֹתָר:
<h3>פסוק יט</h3>
<b>וְלֹא יָשִׁיב אֶל לִבּוֹ. חֶצְיוֹ שָׂרַפְתִּי בְמוֹ אֵשׁ</b>:
<b>וְלֹא דַעַת וְלֹא תְבוּנָה</b> בּוֹ <b>לֵאמֹר</b> זֹאת:
<b>לְבוּל עֵץ.</b> לְרִקְבוֹן עֵץ:
<h3>פסוק כ</h3>
<b>רֹעֶה אֵפֶר לֵב הוּתַל הִטָּהוּ.</b> לִבּוֹ אֲשֶׁר הוּתַל, הִטָּהוּ לַעֲשׂוֹת לוֹ רוֹעֶה שֶׁל אֵפֶר הַדְּמוּת, שֶׁנִּשְׂרַף חֶצְיוֹ וְנַעֲשָׂה אֵפֶר. הַשּׁוֹטֶה הַזֶּה הָיָה אוֹמֵר שֶׁהוּא לוֹ לְרוֹעֶה וּלְמְפַרְנֵס. דָּבָר אַחֵר: <b>רוֹעֶה אֵפֶר</b> לְשׁוֹן ׳רֵיעוּת׳, עוֹבֵד עֲבוֹדַת אֲחֵרִים וּמְחַבֵּר אֵלָיו עֲבוֹדַת אֲחֵרִים שֶׁהִיא אֵפֶר:
<b>וְלֹא יַצִּיל.</b> הַנִּתְעֶה אֶת נַפְשׁוֹ לֵאמֹר <b>הֲלוֹא שֶׁקֶר בִּימִינִי</b>, וְיִפָּרֵד מֵעָלָיו:
<h3>פסוק כא</h3>
<b>לֹא תִנָּשֵׁנִי.</b> לֹא תִּהְיֶה שָׁכוּחַ מִיִּרְאָתִי:
<h3>פסוק כב</h3>
<b>מָחִיתִי כָעָב פְּשָׁעֶיךָ.</b> בְּמִצְרַיִם וּבַמִּדְבָּר, גַּם עַתָּה <b>שׁוּבָה אֵלַי</b>:
<h3>פסוק כג</h3>
<b>פִּצְחוּ.</b> לְשׁוֹן פִּתְחוֹן פֶּה:
<h3>פסוק כד</h3>
<b>וְיֹצֶרְךָ מִבָּטֶן.</b> מֵאָז ״וַיִּתְרוֹצְצוּ הַבָּנִים בְּקִרְבָּהּ״ (בראשית כה:כב) הָיִיתִי לְךָ לְעֶזְרָה וּבְחַרְתִּיךָ:
<b>נֹטֶה שָׁמַיִם לְבַדִּי</b>:
<h3>פסוק כה</h3>
<b>מֵפֵר אֹתוֹת בַּדִּים.</b> לְפִי שֶׁאֲנִי נָטִיתִי שָׁמַיִם, לְפִיכָךְ אֲנִי יָכוֹל לְהָפֵר אוֹתָם:
<b>בַּדִּים.</b> הֵם הַחוֹזִים בַּכּוֹכָבִים עַל יְדֵי <b>אֹתוֹת</b> הַשָּׁמַיִם, וְעַל שֵׁם שֶׁפְּעָמִים הַרְבֵּה שֶׁהֵם מְכַזְּבִים קוֹרִין אוֹתָם ׳בַּדִּים׳, שֶׁאֲנִי מַחֲלִיף הַשָּׂרִים שֶׁלְּמַעְלָה וְטוֹעִין אֵלּוּ הַנִּשְׁאָלִין בָּהֶם. וּלְפִי שֶׁאִצְטַגְנִינֵי בָּבֶל הָיוּ חוֹזִים בַּכּוֹכָבִים, כְּמוֹ שֶׁהוּא אוֹמֵר (ישעיהו מז:יג) ״יַעַמְדוּ נָא וְיוֹשִׁיעוּךְ הוֹבְרֵי שָׁמַיִם״, לְכָךְ הוּא אוֹמֵר שֶׁיָּפֵר אוֹתוֹת בַּדֵּיהֶם, כִּי אֲנִי הוּא שֶׁהֵפַרְתִּי אוֹתוֹת בַּדֵּי מִצְרַיִם:
<h3>פסוק כו</h3>
<b>מֵקִים דְּבַר עַבְדּוֹ.</b> מֹשֶׁה:
<b>וַעֲצַת מַלְאָכָיו.</b> מַלְאָךְ אֶחָד אָמַר לְיַעֲקֹב ״יִשְׂרָאֵל יִהְיֶה שְׁמֶךָ״ (בראשית לב:כח), וְקִיַּמְתִּי דְּבָרָיו; אַף כָּאן אֲקַיֵּם עֲצַת נְבִיאַי <b>הָאוֹמֵר</b> עַל <b>יְרוּשָׁלִַם תּוּשָׁב</b>:
<h3>פסוק כז</h3>
<b>הָאֹמֵר לַצּוּלָה חֳרָבִי.</b> הָאוֹמֵר לְבָבֶל: הִתְיַבְּשִׁי (קהלת רבה יב ח):
<b>וְנַהֲרֹתַיִךְ אוֹבִישׁ.</b> לְפִי שֶׁהִיא יוֹשֶׁבֶת עַל נְהָרוֹת, מְדַמֶּה הֲרִיגַת אֻכְלוּסֶיהָ לְיֹבֶשׁ נְהָרוֹת:
<h3>פסוק כח</h3>
<b>רֹעִי.</b> מֶלֶךְ שֶׁלִּי:
<h2>פרק מה</h2>
<h3>פסוק א</h3>
<b>לִמְשִׁיחוֹ.</b> כָּל שֵׁם גְּדֻלָּה קְרוּיָה ׳מְשִׁיחָה׳, כְּמוֹ ״לְךָ נְתַתִּיהָ לְמָשְׁחָה״ (במדבר יח:ח). וְרַבּוֹתֵינוּ אָמְרוּ: לְמֶלֶךְ הַמָּשִׁיחַ אוֹמֵר הַקָּדוֹשׁ בָּרוּךְ הוּא קוֹבֵל אֲנִי לְךָ עַל כּוֹרֶשׁ, כִּדְאִיתָא בְּמַסֶּכֶת מְגִילָּה (מגילה יב.):
<b>לְרַד לְפָנָיו גּוֹיִם.</b> לְהַרְקִיעַ וּלְרַדֵּד לְפָנָיו גּוֹיִם, <b>לְרַד</b> – לִשְׁטוֹחַ:
<b>וּמָתְנֵי מְלָכִים אֲפַתֵּחַ.</b> לְשׁוֹן חַלָּשׁוּת הוּא זֶה וְשֶׁבֶר כֹּחַ, כִּי חֲגוֹרַת מָתְנַיִם הוּא זֵרוּז כֹּחַ, כְּמוֹ ״אֱזָר נָא כְגֶבֶר חֲלָצֶיךָ״ (איוב מ:ז), ״וְאַתָּה תֵאָזֹר מָתְנֶיךָ״ (ירמיהו א:יז). ״וּמְזִיחַ אֲפִיקִים רִפָּה״ (איוב יב:כא) לְשׁוֹן שִׁבְרוֹן כֹּחַ:
<b>לִפְתֹּחַ לְפָנָיו</b> דַּלְתֵי שַׁעֲרֵי בָּבֶל; <b>שְׁעָרִים</b> הוּא חֲלַל פֶּתַח הַשַּׁעַר, <b>דְּלָתַיִם</b> הֵם הַפּוֹתְחִים וְנוֹעֲלִין בָּהֶן אֶת הַשַּׁעַר:
<h3>פסוק ב</h3>
<b>וַהֲדוּרִים אֲיַשֵּׁר.</b> תִּרְגֵּם יוֹנָתָן: ״וְשׁוּרַיָּא אֶכְבּוֹשׁ״, כְּמוֹ ״הֲדַר הֲדַרְנָא״ (שבת עז:), עַל שֵׁם שֶׁסּוֹבֶבֶת הַחוֹמָה אֶת הָעִיר. וְיֵשׁ לְפָרֵשׁ <b>הֲדוּרִים</b>: אוֹרְחוֹת מְקֻלְקָלוֹת <b>אֲיַשֵּׁר</b> לְפָנָיו:
<h3>פסוק ג</h3>
<b>הַקּוֹרֵא בְשִׁמְךָ.</b> עֲדַיִן לֹא נוֹלַדְתָּ, וַאֲנִי קוֹרֵא לְךָ שֵׁם כּוֹרֶשׁ:
<h3>פסוק ד</h3>
<b>לְמַעַן עַבְדִּי יַעֲקֹב.</b> שֶׁתּוֹצִיאֵהוּ מִגָּלוּת בָּבֶל:
<b>וְלֹא יְדַעְתָּנִי.</b> לֹא עָשִׂיתָ רְצוֹנִי, כִּי אֲנִי אָמַרְתִּי ״הוּא יִבְנֶה עִירִי״ (ישעיהו מה:יג), וְהוּא כְּשֶׁעָמַד אָמַר ״מִי בָכֶם מִכָּל עַמּוֹ״ (עזרא א:ג), רְשׁוּת נָתַן לָהֶם לֵילֵךְ, וְכָל הַטֹּרַח פָּרַק מֵעַל צַוָּארוֹ:
<h3>פסוק ז</h3>
<b>יוֹצֵר אוֹר.</b> לַצַּדִּיקִים:
<b>וּבוֹרֵא חֹשֶׁךְ.</b> לְבָבֶל, וְכֵן <b>עֹשֶׂה שָׁלוֹם וּבוֹרֵא רָע</b>:
<h3>פסוק ח</h3>
<b>הַרְעִיפוּ שָׁמַיִם וְגוֹ׳.</b> ״צֶדֶק״ הָאָמוּר בַּמִּקְרָא מוּסָב עַל הַנֶּזֶל וְעַל הָרְעִיפָה. הַרְעִיפוּ שָׁמַיִם צֶדֶק וּשְׁחָקִים יִזְּלוּ צֶדֶק, כְּלוֹמַר: מֵאִתִּי יָבֹא הַצֶּדֶק לְהֵיטִיב לָהֶם מִן הַשָּׁמַיִם:
<b>בְּרָאתִיו.</b> בָּרָאתִי אֶת הַדָּבָר הַזֶּה:
<h3>פסוק ט</h3>
<b>הוֹי רָב אֶת יֹצְרוֹ.</b> נִתְנַבֵּא יְשַׁעְיָה עַל חֲבַקּוּק, שֶׁעָתִיד לַעֲמוֹד וְלִקְרוֹא תִּגָּר עַל אֹרֶךְ הַצְלָחָתוֹ שֶׁל נְבוּכַדְנֶצַּר: ״עַד אָנָה ה׳ שִׁוַּעְתִּי וְגוֹ׳״ (חבקוק א:ב), ״וְתַעֲשֶׂה אָדָם כִּדְגֵי הַיָּם״ (חבקוק א:יד). וְהַקָּדוֹשׁ בָּרוּךְ הוּא אָמַר לִישַׁעְיָה: לָמָּה זֶה בָּא לָרִיב אִתִּי, סָבוּר הוּא שֶׁאֵינִי שָׂם עַל לֵב לְהוֹשִׁיעַ אֶת עַמִּי לְעֵת מְלֹאת אֲשֶׁר ״תִּרְצֶה הָאָרֶץ אֶת שַׁבְּתוֹתֶיהָ״ (ויקרא כו:לד)?
<b>אֵין יָדַיִם לוֹ.</b> אֵין מָקוֹם לוֹ:
<h3>פסוק י</h3>
<b>הוֹי אֹמֵר לְאָב מַה תּוֹלִיד.</b> כָּסָבוּר הוּא לִהְיוֹת מְרַחֵם עַל הַבֵּן יוֹתֵר מֵאָבִיו. דָּבָר אַחֵר: הוֹי בֵּן הָאוֹמֵר לְאָב ״לָמָּה הוֹלַדְתָּ?״ דּוֹמֶה הוּא לָזֶה שֶׁהוּא <b>רָב אֶת יֹצְרוֹ</b>:
<h3>פסוק יא</h3>
<b>הָאֹתִיּוֹת שְׁאָלוּנִי וגו׳.</b> ה״א נְקוּדָה קָמַץ, לָמַדְתָּ שֶׁאֵינָהּ תְּמִיהָה. וְכֵן פֵּרְשׁוּ: אִם בָּאתֶם לִשְׁאוֹל לִי, אַתֶּם הַנְּבִיאִים, שְׁאָלוּנִי עַל אוֹתוֹת שָׁמַיִם וּמוֹפְתִים אֲשֶׁר אַתֶּם רוֹאִים נוֹלָדִים בָּאָרֶץ, עֲלֵיהֶם הָיוּ שׁוֹאֲלִים אוֹתִי מַה הֵם, אֲבָל <b>עַל בָּנַי וְעַל פֹּעַל יָדַי</b> יְשָׁרִים, שֶׁבִּשְׁבִילָם יָצַרְתִּי אֶת הַכֹּל, אַתֶּם בָּאִים לְצַוּוֹתִי וְלִקְרֹא לְפָנַי תִּגָּר?
<b>תְּצַוֻּנִי.</b> תָּמוֹהַּ הוּא, וְכִי עֲלֵיכֶם לְצַוּוֹת <b>עַל בָּנַי</b>? אֲנִי כְּבָר בָּרָאתִי לָהֶם הַיְּשׁוּעָה בְּמַחֲשָׁבָה שֶׁעָלְתָה לְפָנַי. כֵּיצַד? ״אָנֹכִי הַעִירוֹתִיהוּ בְצֶדֶק״ (ישעיהו מה:יג) עַל כּוֹרֶשׁ הוּא אוֹמֵר:
<h3>פסוק יב</h3>
<b>אָנֹכִי עָשִׂיתִי אֶרֶץ</b>, וּנְתַתִּיהָ לַאֲשֶׁר יָשָׁר בְּעֵינַי:
<h3>פסוק יד</h3>
<b>יְגִיעַ מִצְרַיִם וְגוֹ׳.</b> הֲרֵי הוֹדַעְתִּי אֶתְכֶם בַּמֶּה אוֹשִׁיעַ אֶת בָּנַי מִיַּד בָּבֶל, כִּי כּוֹרֶשׁ לְכָךְ <b>הֶעִירוֹתִהוּ</b> בְּצִדְקִי. וְעוֹד אֲנִי מוֹדִיעֲכֶם תְּשׁוּעַת סַנְחֵרִיב בִּימֵי חִזְקִיָּהוּ, כַּאֲשֶׁר יָשׁוּב (ישעיהו לו:לו) מֵעַל תִּרְהָקָה מֶלֶךְ כּוּשׁ יָבֹא לִירוּשָׁלַיִם, וְחֶמְדַּת כָּל אוֹצְרוֹת כּוּשׁ וּמִצְרַיִם שֶׁיֵּלְכוּ לַעֲזוֹר אֶת כּוּשׁ בְּיָדוֹ, וְיָבֹא עִם אוֹתוֹ הַשָּׁלָל וְיִפּוֹל בִּירוּשָׁלַיִם, וְחִזְקִיָּהוּ וְעַמּוֹ יָבֹזּוּ אֶת הַכֹּל. כֵּן מְפוֹרָשׁ בְּסֵדֶר עוֹלָם (סדר עולם רבה כג) שֶׁעַל סַנְחֵרִיב נֶאֱמַר:
<b>אַנְשֵׁי מִדָּה.</b> גּוֹבְהֵי קוֹמָה:
<b>עָלַיִךְ.</b> יְרוּשָׁלַיִם:
<b>בַּזִּקִּים יַעֲבֹרוּ.</b> שֶׁהֱבִיאָם שָׁם סַנְחֵרִיב שְׁלוּלִים בְּקוֹלָרִים, וּלְאַחַר מַפַּלְתּוֹ עָמַד חִזְקִיָּהוּ וּפָטַר אֶת כָּל הַשְּׁבוּיִים, וְנִתְגַּיְּרוּ וְהִכִּירוּ מַלְכוּת שָׁמַיִם:
<b>אַךְ בָּךְ אֵל.</b> יְהוּ מוֹדִים שֶׁאֵין אֱלוֹהַּ אֶלָּא ה׳ לְבַדּוֹ:
<h3>פסוק טו</h3>
<b>אָכֵן אַתָּה אֵל מִסְתַּתֵּר</b> וְכֵן יֹאמְרוּ לְהַקָּדוֹשׁ בָּרוּךְ הוּא: אָכֵן הֲבִינוֹתָנוּ, כִּי לִגְבּוֹת חוֹבוֹתֵיהֶן שֶׁל עַמְּךָ אַתָּה מִסְתַּתֵּר מִלְּהַרְאוֹת נִצְחוֹנְךָ, כִּבְיָכוֹל אֵין בְּךָ יְכֹלֶת, וּבְהִתְעוֹרֵר רַחֲמֶיךָ אַתָּה <b>אֱלֹהֵי יִשְׂרָאֵל מוֹשִׁיעַ</b>. כָּךְ מְפוֹרָשׁ בַּמְּכִילְתָּא (מכילתא בשלח ויהי א):
<h3>פסוק טז</h3>
<b>חָרָשֵׁי צִירִים.</b> אֻמָּנֵי צִיּוּרִים שֶׁל פְּסִילִים שֶׁל עֲבוֹדָה זָרָה וּמַזָּלוֹת:
<h3>פסוק יח</h3>
<b>לֹא תֹהוּ בְרָאָהּ.</b> כִּי <b>לָשֶׁבֶת יְצָרָהּ</b>:
<h3>פסוק יט</h3>
<b>לֹא בַסֵּתֶר דִּבַּרְתִּי.</b> כְּשֶׁנָּתַתִּי אֶת הַתּוֹרָה, וְלֹא אָמַרְתִּי עַל <b>תֹּהוּ</b> עַל חִנָּם: <b>לְזֶרַע יַעֲקֹב בַּקְּשׁוּנִי</b>, כִּי אִם לְקַבֵּל שָׂכָר גָּדוֹל:
<b>אֲנִי ה׳ דֹּבֵר צֶדֶק.</b> מֵאַחַר שֶׁפָּתַחְתִּי לָהֶם בִּדְבַר צִדְקִי לְהוֹדִיעָם מַתַּן שְׂכָרָן, אַחַר כֵּן הִגַּדְתִּי לָהֶם <b>מֵישָׁרִים</b> חֻקַּי וְתוֹרָתִי, שֶׁקּוֹדֶם מַתַּן תּוֹרָה נֶאֱמַר לָהֶם (שמות יט:ה) ״וְעַתָּה אִם שָׁמוֹעַ וְגוֹ׳ וִהְיִיתֶם לִי סְגֻלָּה וּמַמְלֶכֶת כֹּהֲנִים וְגוֹ׳״:
<h3>פסוק כ</h3>
<b>הִתְנַגְּשׁוּ.</b> לְשׁוֹן ׳הַגָּשָׁה׳, וְהַנוּ״ן טְפֵלָה בּוֹ כַּאֲשֶׁר יֹאמַר ׳הִתְנַגְּפוּ׳:
<b>פְּלִיטֵי הַגּוֹיִם.</b> אֲשֶׁר נִשְׁאֲרוּ מֵחַרְבּוֹ שֶׁל נְבוּכַדְנֶצַּר:
<b>לֹא יָדְעוּ הַנֹּשְׂאִים אֶת עֵץ פִּסְלָם.</b> לְהָבִין דַּעַת:
<h3>פסוק כא</h3>
<b>הִשְׁמִיעַ זֹאת מִקֶּדֶם.</b> מִי בִּפְסִילֵיכֶם אֲשֶׁר הִשְׁמִיעַ מִקֶּדֶם לְהָבִיא אֱלֹהֵיכֶם תְּשׁוּעָה, אִישׁ אִישׁ לְעוֹבְדָיו?
<b>הֲלֹא אֲנִי ה׳ וְאֵין עוֹד.</b> שֶׁאֲנִי מוֹדִיעַ מַה אֲנִי עָתִיד לַעֲשׂוֹת לְעַמִּי, וַאֲקַיֵּם דְּבָרִי:
<h3>פסוק כב</h3>
<b>פְּנוּ אֵלַי.</b> וְהַנִּיחוּ פְּסִילֵיכֶם, <b>כָּל אַפְסֵי אָרֶץ</b>, וּבְכָךְ תִּוָּשְׁעוּ:
<h3>פסוק כג</h3>
<b>בִּי נִשְׁבַּעְתִּי.</b> וְ<b>יָצָא מִפִּי צְדָקָה</b> לְקַבֵּל כָּל הַשָּׁבִים אֵלַי, <b>דָּבָר</b> דִּבַּרְתִּי <b>וְלֹא יָשׁוּב.</b> וּמַהוּ הַצְּדָקָה אֲשֶׁר יָצְאָת מִפִּי? <b>כִּי לִי תִּכְרַע כָּל בֶּרֶךְ</b>, וַאֲנִי אֲקַבְּלֵם, כְּעִנְיָן שֶׁנֶּאֱמַר ״כִּי אָז אֶהְפֹּךְ אֶל עַמִּים וְגוֹ׳״ (צפניה ג:ט):
<h3>פסוק כד</h3>
<b>אַךְ בַּה׳ לִי אָמַר.</b> הַמִּקְרָא זֶה מְסֹרָס, וְכֵן פִּתְרוֹנוֹ: <b>אַךְ לִי בַּה׳ אָמַר צְדָקוֹת וָעֹז</b>. אַף עַל פִּי שֶׁכָּל הַגּוֹיִם יִשְׁתַּחֲווּ לְפָנָיו, אַךְ לִי לְבַדִּי, כְּנֶסֶת יִשְׂרָאֵל, בַּה׳ הֻבְטַח לִי צְדָקוֹת וָעֹז, וְלֹא יָבוֹאוּ מַכְחִישֵׁי תּוֹרָה לְחַלֵּל כְּבוֹדִי:
<b>עָדָיו יָבוֹא וְיֵבֹשׁוּ וגו׳. כָּל הַנֶּחֱרִים</b> בְּהַקָּדוֹשׁ בָּרוּךְ הוּא יָבוֹאוּ עָדָיו לְהִתְחָרֵט עַל מַה שֶּׁעָשׂוּ בְּחַיֵּיהֶם <b>וְיֵבֹשׁוּ</b>:
<b>הַנֶּחֱרִים.</b> הַמִּתְגָּרִים:
<h3>פסוק כה</h3>
<b>בַּה׳ יִצְדְּקוּ וְיִתְהַלְלוּ.</b> בְּהַבְטָחַת מִשְׁעַן אַהֲבָתוֹ יִמְצְאוּ צְדָקָה וְיִתְפָּאֲרוּ בְּמָעוֹז:
<b>וְיִתְהַלְלוּ.</b> פורוונטי״ר בלע״ז:
<h2>פרק מו</h2>
<h3>פסוק א</h3>
<b>כָּרַע בֵּל קֹרֵס נְבוֹ.</b> אֱלָהוּתֵיהֶם שֶׁל בָּבֶל כָּרְעוּ קָרְסוּ, לְשׁוֹן שְׂחוֹק שֶׁל עֲבוֹדָה זָרָה הוּא, כְּמִי שֶׁיֵּשׁ לוֹ חֹלִי מֵעַיִם וְאֵינוֹ מַסְפִּיק לֵישֵׁב עַל מוֹשַׁב בֵּית הַכִּסֵּא עַד שֶׁהוּא נִתְרָז:
<b>כָּרַע בֵּל קֹרֵס נְבוֹ.</b> אישקרופי״ר בֵּל, קונקיא״ה נְבוֹ. כָּךְ שָׁמַעְתִּי מִשְּׁמוֹ שֶׁל רַבֵּנוּ גֵּרְשׁוֹם מְאוֹר הַגּוֹלָה:
<b>הָיוּ עֲצַבֵּיהֶם.</b> צַלְמֵי צוּרָתָם שֶׁל <b>בֵּל</b> וּ<b>נְבוֹ</b> הָיוּ <b>לַחַיָּה וְלַבְּהֵמָה</b>, נִדְמוּ לִהְיוֹת כְּחַיָּה וְכִבְהֵמָה, שֶׁמְּזַהֲמִין וּמְלַכְלְכִין עַצְמָן בְּרֵעִי שֶׁלָּהֶם:
<b>נְשֻׂאֹתֵיכֶם עֲמוּסוֹת מַשָּׂא.</b> רְעִי שֶׁבִּמְעֵיהֶם כְּבֵדוֹת הֵם לַעֲמוֹס כְּמַשָּׂא לְאָדָם עָיֵף, לְפִיכָךְ <b>קָרְסוּ כָּרְעוּ יַחְדָּו</b>, הַקְּרִיסָה עִם הַכְּרִיעָה:
<h3>פסוק ב</h3>
<b>לֹא יָכְלוּ מַלֵּט מַשָּׂא.</b> לְהַפְלִיט הַצּוֹאָה שֶׁבְּמֵעֵיהֶם כִּשְׁאָר הַמּוֹצִיאִין כַּהֹגֶן:
<b>מַלֵּט.</b> לְשׁוֹן הוֹצָאָה מִמָּקוֹם בָּלוּעַ, וְכֵן (ישעיהו לד:טו) ״שָׁמָּה קִנְּנָה קִפּוֹז וַתְּמַלֵּט״, הוֹצִיאָה בֵּיצָתָהּ, וְכֵן (ישעיהו סו:ז) ״וְהִמְלִיטָה זָכָר״. וְיוֹנָתָן לֹא תִּרְגֵּם כֵּן הַמִּקְרָאוֹת הַלָּלוּ:
<h3>פסוק ג</h3>
<b>הָעֲמֻסִים מִנִּי בֶטֶן.</b> מֵאָז נוֹלַדְתֶּם בְּבֵית לָבָן הָאֲרַמִּי, עָמַסְתִּי אֶתְכֶם עַל זְרוֹעוֹתַי, כִּי מֵאָז עָמְדוּ עֲלֵיכֶם עוֹבְדֵי כּוֹכָבִים וּמַזָּלוֹת בְּכָל דּוֹר וָדוֹר, וְלֹא כְּעוֹבְדֵי כּוֹכָבִים וּמַזָּלוֹת שֶׁהָיוּ עוֹמְסִים וְנוֹשְׂאִים אֶת אֱלֹהֵיהֶם כְּמוֹ שֶׁאָמוּר לְמַעְלָה, אֲבָל אַתֶּם עֲמוּסִים וּנְשׂוּאִים בִּזְרוֹעוֹתַי:
<h3>פסוק ד</h3>
<b>וְעַד זִקְנָה.</b> אֲשֶׁר זְקַנְתֶּם וְכָלָה כֹּחֲכֶם, שֶׁאֵין לָכֶם זְכוּת, <b>אֲנִי הוּא</b> בְּרַחֲמַי וּבְמִדַּת טוּבִי לְהוֹשִׁיעֲכֶם וְלַעֲמֹס וְלָשֵׂאת לְמַלֵּט. לְפִי שֶׁאָמַר עַל יִרְאָתָם שֶׁהִיא נִסְבֶּלֶת, וְגַם מַשָּׂאָהּ אֵינָהּ יְכוֹלָה לְמַלֵּט, אָמַר: ״אֲנִי הַסּוֹבֵל אֲחֵרִים וְאֶת מַשָּׂאָם <b>אֲמַלֵּט</b>״:
<h3>פסוק ה</h3>
<b>וְתַמְשִׁלוּנִי.</b> כְּמוֹ ״וָאֶתְמַשֵּׁל כֶּעָפָר וָאֵפֶר״ (איוב ל:יט), לְשׁוֹן ׳דִּמְיוֹן׳:
<b>וְנִדְמֶה.</b> וְנִהְיֶה אֲנִי וְהוּא דּוֹמִין זֶה לָזֶה:
<h3>פסוק ו</h3>
<b>הַזָּלִים זָהָב מִכִּיס.</b> לְשׁוֹן ״יִזְּלוּ מָיִם״ (תהלים קמז:יח):
<b>בַּקָּנֶה יִשְׁקֹלוּ.</b> הוּא קְנֵה הַמֹּאזְנִים, שֶׁקּוֹרִין פליי״ל בלע״ז:
<h3>פסוק ח</h3>
<b>זִכְרוּ זֹאת.</b> אֲשֶׁר אֲנִי חָפֵץ לוֹמַר:
<b>וְהִתְאֹשָׁשׁוּ.</b> וְהִתְחַזְּקוּ, כְּמוֹ ״לַאֲשִׁישֵׁי קִיר חֲרֶשֶׂת״ (ישעיהו טז:ז):
<b>הָשִׁיבוּ פוֹשְׁעִים עַל לֵב.</b> וּמָה אֲנִי אוֹמֵר לָכֶם לִזְכּוֹר וּלְהָשִׁיב עַל לֵב?
<h3>פסוק ט</h3>
<b>זִכְרוּ רִאשֹׁנוֹת מֵעוֹלָם.</b> אֲשֶׁר רְאִיתֶם כִּי <b>אָנֹכִי אֵל וְאֵין עוֹד</b>, אָנֹכִי <b>אֱלֹהִים וְאֶפֶס כָּמוֹנִי</b>:
<h3>פסוק י</h3>
<b>מַגִּיד מֵרֵאשִׁית אַחֲרִית.</b> גָּלוּת מִצְרַיִם וּגְאֻלָּתָהּ הוֹדַעְתִּי בֵּין הַבְּתָרִים, לִפְנֵי הֱיוֹתָהּ:
<h3>פסוק יא</h3>
<b>קוֹרֵא מִמִּזְרָח עַיִט.</b> מֵאֶרֶץ אֲרָם, שֶׁהִיא בַּמִּזְרָח, קָרָאתִי לִי אֶת אַבְרָהָם לִהְיוֹת נִמְלָךְ בַּעֲצָתִי. <b>עַיִט</b> – כְּמוֹ ״הֵיתִיב עֵיטָא וְטַעַם״ (דניאל ב:יד), ״אִתְיָעֲטוּ כָּל סָרְכֵי מַלְכוּתָא״ (דניאל ו:ח). וְגַם יֵשׁ לְפוֹתְרוֹ בִּלְשׁוֹן עוֹף: קְרָאתִי לְמַהֵר אַחֲרַי כְּעוֹף הַפּוֹרֵחַ וְנוֹדֵד מִמְּקוֹמוֹ:
<b>מֶרְחָק.</b> קָרָאתִי לְ<b>אִישׁ עֲצָתִי</b>, וְעִמּוֹ יָעַצְתִּי בֵּין הַבְּתָרִים ד׳ גָּלֻיּוֹת, כְּמוֹ שֶׁמְּפוֹרָשׁ בִּבְרֵאשִׁית רַבָּה (בראשית רבה מד יז) ״וְהִנֵּה אֵימָה חֲשֵׁכָה גְדוֹלָה וְגוֹ׳״ (בראשית טו:יב):
<b>אַף דִּבַּרְתִּי.</b> עִמּוֹ הַגָּלֻיּוֹת וּגְאֻלָּתָן, <b>אַף אֲבִיאֶנָּה</b>:
<h3>פסוק יב</h3>
<b>אַבִּירֵי לֵב.</b> אֲשֶׁר אִמַּצְתֶּם לְבַבְכֶם וְנִדְבַּקְתֶּם בִּי:
<b>הָרְחוֹקִים מִצְּדָקָה.</b> אֲשֶׁר אָרְכוּ לָכֶם הַיָּמִים, וְלֹא הֶרְאֵיתִי אֶתְכֶם צִדְקָתִי לִגְאוֹל:
<h3>פסוק יג</h3>
<b>קֵרַבְתִּי צִדְקָתִי.</b> מֵעַתָּה וְ<b>לֹא תִרְחָק</b>:
<h2>פרק מז</h2>
<h3>פסוק א</h3>
<b>אֵין כִּסֵּא.</b> אֵין מַלְכוּת:
<b>כִּי לֹא תוֹסִיפִי.</b> שֶׁ<b>יִּקְרְאוּ לָךְ</b> עוֹד <b>רַכָּה וַעֲנֻגָּה</b>:
<h3>פסוק ב</h3>
<b>קְחִי רֵחַיִם.</b> הִיא עֲבוֹדָה קָשָׁה, כְּלוֹמַר: הִשְׁתַּעְבְּדִי מֵעַתָּה לְמַלְכֵי מָדַי וּפָרַס. דָּבָר אַחֵר: <b>וְטַחֲנִי קָמַח</b> לְצֵדָה לְדֶרֶךְ גָּלוּתֵךְ:
<b>גַּלִּי צַמָּתֵךְ.</b> זְרוֹעֵךְ וְשׁוֹקַיִךְ, דָּבָר הַמְצֻמָּת וְקָשׁוּר וּמְכֻסֶּה:
<b>חֶשְׂפִּי שֹׁבֶל.</b> גַּלִּי הַשְּׁבִילִים מִן הַמַּיִם שֶׁעֲלֵיהֶם, כִּי דֶּרֶךְ שָׁם תֵּצְאִי בַּגּוֹלָה. אוֹ <b>גַּלִּי</b> שׁוֹקֵךְ וְ<b>עִבְרִי נְהָרוֹת</b>:
<h3>פסוק ג</h3>
<b>וְלֹא אֶפְגַּע אָדָם.</b> לֹא אֲבַקֵּשׁ פְּנֵי אָדָם לָקַחַת נִקְמָתִי:
<h3>פסוק ד</h3>
<b>גֹּאֲלֵנוּ ה׳ צְבָאוֹת שְׁמוֹ.</b> הַנָּבִיא אוֹמֵר: כָּל זֶה הַקָּדוֹשׁ בָּרוּךְ הוּא עוֹשֶׂה לְגָאֳלֵנוּ מִשָּׁם:
<h3>פסוק ו</h3>
<b>עַל זָקֵן הִכְבַּדְתְּ עֻלֵּךְ.</b> עַל הַזְּקֵנִים, שֶׁלֹּא הָיוּ יְכוֹלִים לִסְבּוֹל טֹרַח, הִכְבַּדְתְּ עֻלֵּךְ:
<h3>פסוק ז</h3>
<b>וַתֹּאמְרִי</b> בִּלְבָבֵךְ <b>לְעוֹלָם אֶהְיֶה גְבָרֶת</b>, וְאֵין פֻּרְעָנוּת בָּא עָלַי, וְהַדָּבָר הַזֶּה הִשִּׂיאָךְ, <b>עַד לֹא שַׂמְתְּ אֵלֶּה</b> הַמַּכּוֹת שֶׁיָּבוֹאוּ עָלַיִךְ אֶל <b>לִבֵּךְ</b>, וְ<b>לֹא זָכַרְתְּ אַחֲרִיתָהּ</b> שֶׁל רָעָתֵךְ שֶׁעָשִׂית:
<h3>פסוק ח</h3>
<b>עֲדִינָה.</b> תִּרְגֵּם יוֹנָתָן: ״פְּנַקְתָּא״:
<b>וְאַפְסִי עוֹד.</b> וְ״אֶפֶס מֵאוֹתִי״ (ישעיהו נד:טו) כְּמוֹ ׳אֵין זוּלָתִי׳:
<h3>פסוק ט</h3>
<b>שְׁתֵּי אֵלֶּה.</b> שֶׁאָמַרְתְּ, שֶׁלֹּא תֵשְׁבִי אַלְמָנָה, וְלֹא תֵדְעִי שְׁכוֹל, תָּבֹאנָה לָךְ פִּתְאוֹם:
<b>שְׁכוֹל.</b> מִיּוֹשְׁבַיִךְ:
<b>וְאַלְמֹן.</b> מִמַּלְכֵּךְ; כָּל קְבוּרַת בָּנִים וְגָלוּת בְּנֵי הָאָרֶץ קָרוּי ׳שְׁכוֹל׳:
<b>כְּתֻמָּם.</b> כֻּלָּם שְׁלֵמִים בִּגְזֵרָתָם, הַשִּׁכּוּל וְהָאַלְמָנוּת:
<b>חֲבָרָיִךְ.</b> לְשׁוֹן כְּשָׁפִים, כְּמוֹ ״וְחֹבֵר חָבֶר״ (דברים יח:יא):
<h3>פסוק י</h3>
<b>חָכְמָתֵךְ וְדַעְתֵּךְ.</b> חָכְמָתֵךְ וְרוֹעַ לְבָבֵךְ <b>הִיא שׁוֹבְבָתֶּךְ</b>, הָפְכוּ לִבֵּךְ לִהְיוֹת שׁוֹבְבָה, אינווייז״א בלע״ז, שִׁבְּבוּךְ מִדֶּרֶךְ שְׁאָר הַבְּרִיּוֹת:
<h3>פסוק יא</h3>
<b>לֹא תֵדְעִי שַׁחְרָהּ.</b> ״לֹא תֵדְעִין לְמִבְעֵי עֲלַהּ״ (תרגום יונתן), אֶת פְּנֵי מִי תְשַׁחֲרִי לְמַלְּטֵךְ מִמֶּנָּה?
<b>כַּפְּרָהּ.</b> לְקַנְּחָהּ וּלְהַעֲבִירָהּ, וְזֶהוּ כָּל לְשׁוֹן ׳כַּפָּרָה׳, הוּא לְשׁוֹן קִנּוּחַ וְסִלּוּק:
<h3>פסוק יב</h3>
<b>עִמְדִי נָא.</b> הִתְחַזְּקִי נָא:
<b>אוּלַי תַּעֲרוֹצִי.</b> ״מֵאִים תִּכְלִין לְמִיתְקַף״ (תרגום יונתן):
<h3>פסוק יג</h3>
<b>הֹבְרֵי שָׁמַיִם.</b> יוֹנָתָן תִּרְגֵּם כְּמוֹ צוֹפֵי שָׁמַיִם״ דְּמִסְכַּן לְמַזָּלַת שְׁמַיָּא״, דִּמָּהוּ לְ״בָּרָה כַחַמָּה״ (שיר השירים ו:י) וּלְ״בָּרוּר מִלֵּלוּ״ (איוב לג:ג), וְכֵן חִבְּרוֹ מְנַחֵם עִמָּהֶם, מְבָרְרֵי הֲלִיכַת הַמַּזָּלוֹת, וְכֹה פִּתְרוֹנוֹ: יַעַן אֲשֶׁר לֹא יוּכְלוּן הַקּוֹסְמִים לַעֲמֹד עַל דַּעַת רִגְעֵי הַיּוֹם וְלַיְלָה, עַד בָּרוּר לָהֶם הַשָּׁמַיִם לְטֹהַר. וְגַם מִיכָה אָמַר בִּנְבוּאָה (מיכה ג:ו) ״חָשְׁכָה לָהֶם מִקְּסֹם״, לִמֵּד כִּי בְּיוֹם מַחְשָׁךְ יֵחָתְמוּ הַכּוֹכָבִים וְלֹא יוּכְלוּ לִקְסֹם:
<b>מוֹדִיעִם לֶחֳדָשִׁים מֵאֲשֶׁר יָבֹאוּ עָלָיִךְ.</b> כִּי בְּהִתְחַדֵּשׁ הַלְּבָנָה רוֹאִים בִּשְׁעַת מוֹלַדְתָּהּ מִקְצָת מִמָּה שֶׁעָתִיד לָבֹא, וְאֵין יוֹדְעִין כָּל הַבֵּרוּר, לְכָךְ נֶאֱמַר ׳מֵאֲשֶׁר׳. וְכֵן הוּא אוֹמֵר בְּמָקוֹם אַחֵר (ישעיהו ח:יט): ״הַמְצַפְצְפִים וְהַמַּהְגִּים״, כְּעוֹפוֹת הַלָּלוּ שֶׁמְּצַפְצְפִין וּמְהַגִּים וְאֵין יוֹדְעִים עַל מָה:
<h3>פסוק יד</h3>
<b>הִנֵּה הָיוּ</b> חוֹזַיִךְ <b>כְקַשׁ</b>:
<b>אֵין גַּחֶלֶת לַחְמָם.</b> אֵין שְׁאֵרִית לָהֶם, <b>כְקַשׁ</b> הַזֶּה, שֶׁאֵין בִּדְלִיקָתוֹ גֶּחָלִים לְהִתְחַמֵּם לְאוֹרָם:
<h3>פסוק טו</h3>
<b>אִישׁ לְעֶבְרוֹ תָּעוּ.</b> אִישׁ לְדַרְכּוֹ, ״אֶל עֵבֶר פָּנָיו״ (יחזקאל א:ט):
<h2>פרק מח</h2>
<h3>פסוק א</h3>
<b>שִׁמְעוּ זֹאת.</b> שְׁנֵי שְׁבָטִים הָעֲתִידִין לָלֶכֶת בַּגּוֹלָה לְבָבֶל:
<b>בֵּית יַעֲקֹב הַנִּקְרָאִים בְּשֵׁם יִשְׂרָאֵל.</b> הוּא שֵׁבֶט בִּנְיָמִין שֶׁאֵינָם נִקְרָאִים עַל שֵׁבֶט יְהוּדָה, אֶלָּא עַל שֵׁם סְתָם שִׁבְטֵי יִשְׂרָאֵל:
<b>וּמִמֵּי יְהוּדָה יָצָאוּ.</b> וְשֵׁבֶט יְהוּדָה, שֶׁיָּצְאוּ וְנָזְלוּ מִמֵּי דָּלְיוֹ שֶׁל יְהוּדָה, כְּמָה דְאַתְּ אָמַר ״יִזַּל מַיִם מִדָּלְיָו״ (במדבר כד:ז):
<b>לֹא בֶאֱמֶת.</b> כְּמוֹ שֶׁאָמַר (ירמיהו ה:ב) ״וְאִם חַי ה׳ יֹאמְרוּ לָכֵן לַשֶּׁקֶר וְגוֹ׳״, כְּלוֹמַר: לֹא הֱיִיתֶם כְּדַי לִגָּאֵל, אֶלָּא עַל <b>כִּי מֵעִיר הַקֹּדֶשׁ נִקְרָאוּ</b>, וְהִיא גָּרְמָה לָהֶם שֶׁלֹּא גָּלוּ עֲשֶׂרֶת הַשְּׁבָטִים בִּימֵי סַנְחֵרִיב בַּחֲלַח וְחָבוֹר (מלכים ב יז:ו), שֶׁאֵין לָהֶם גְּאֻלָה (סנהדרין קי ב):
<h3>פסוק ב</h3>
<b>וְעַל אֱלֹהֵי יִשְׂרָאֵל נִסְמָכוּ.</b> בִּימֵי חִזְקִיָּהוּ, שֶׁנֶּאֱמַר בּוֹ ״בַּה׳ אֱלֹהֵי יִשְׂרָאֵל בָּטָח״ (מלכים ב יח:ה). הִיא גָּרְמָה לָהֶם שֶׁלֹּא גָּלוּ אֶלָּא בִּימֵי נְבוּכַדְנֶצַּר, שֶׁהִגְלָם לְבָבֶל, וּתְהִי לָהֶם גְּאֻלָּה עַל יְדֵי כּוֹרֶשׁ:
<h3>פסוק ג</h3>
<b>הָרִאשֹׁנוֹת.</b> שֶׁעָבְרוּ, גְּאֻלַּת מִצְרַיִם וּתְשׁוּעַת חִזְקִיָּהוּ מִיַּד סַנְחֵרִיב:
<b>מֵאָז הִגַּדְתִּי.</b> מִטֶּרֶם הֱיוֹתָם, וּ<b>פִתְאוֹם</b> עֲשִׂיתִים:
<b>וַתָּבֹאנָה.</b> כְּמוֹ שֶׁ<b>הִגַּדְתִּי</b> תְּחִלָּה עַל פִּי נְבִיאַי:
<h3>פסוק ד</h3>
<b>מִדַּעְתִּי כִּי קָשֶׁה אָתָּה.</b> מֵאֲשֶׁר יָדַעְתִּי אוֹתְךָ כִּי קָשֶׁה אַתָּה, וְאִם יָבֹא הַנֵּס וְלֹא הִגַּדְתִּיו תְּחִלָּה, <b>תֹּאמַר: ״עָצְבִּי</b> עֲשָׂאָם״, וְלֹא מֵאֵת הַקָּדוֹשׁ בָּרוּךְ הוּא הֵם. לְפִיכָךְ <b>אַגִּיד לְךָ מֵאָז בְּטֶרֶם תָּבֹא וְגוֹ׳</b>. <b>מִדַּעְתִּי</b> – מֵ״ם זוֹ מְשַׁמֶּשֶׁת נְתִינַת טַעַם, כְּמוֹ ׳לְפִי שֶׁיָּדַעְתִּי׳. וְדֻגְמָתוֹ: ״כִּי מֵאַהֲבַת ה׳ אֶתְכֶם וּמִשָּׁמְרוֹ אֶת הַשְּׁבוּעָה״ (דברים ז:ח):
<h3>פסוק ו</h3>
<b>שָׁמַעְתָּ חֲזֵה כֻּלָּהּ.</b> שָׁמַעְתָּ הָרִאשׁוֹנוֹת שֶׁהִגַּדְתִּי, רְאֵה שֶׁבָּאוּ כֻּלָּם:
<b>וְאַתֶּם הֲלוֹא תַגִּידוּ.</b> וְתָעִידוּנִי אֲשֶׁר לֹא נָפַל דָּבָר:
<b>הִשְׁמַעְתִּיךָ חֲדָשׁוֹת מֵעַתָּה.</b> עַתָּה אֲנִי חוֹזֵר וּמַשְׁמִיעֲכֶם חֲדָשׁוֹת, שֶׁהֵם חֲדָשׁוֹת לָכֶם, וּלְפָנַי הֵם גְּלוּיוֹת מֵעוֹלָם:
<b>וּנְצֻרוֹת.</b> וּשְׁמוּרוֹת בְּאוֹצְרוֹתַי, וְאַתָּה <b>לֹא יְדַעְתָּם</b>:
<h3>פסוק ז</h3>
<b>עַתָּה נִבְרְאוּ וְלֹא מֵאָז</b> הֵם:
<b>וְלִפְנֵי יוֹם</b> הֱיוֹתָם אֲנִי מַשְׁמִיעֲכֶם:
<b>וְלֹא שְׁמַעְתָּם.</b> עַד הַיּוֹם. <b>וְלִפְנֵי יוֹם</b> מוּסָב עַל <b>הִשְׁמַעְתִּיךָ</b> הָאָמוּר לְמַעְלָה:
<h3>פסוק ח</h3>
<b>גַּם לֹא שָׁמַעְתָּ וגו׳.</b> תִּרְגֵּם יוֹנָתָן: ״אַף לָא שְׁמַעְתָּ לְמִילֵי נְבִיָּיא, אַף לָא קַבִּילְתָּא אוּלְפַן אוֹרַיְיתָא, אַף לְפִתְגָמֵי בִּרְכָן וְלָוְוטִין קַיָּמֵי דְּאַקִימִית עִמְכוֹן בְּחוֹרֵב לָא אַרְכִּינְתָּא אוּדְנָךְ״:
<b>כִּי יָדַעְתִּי בָּגוֹד תִּבְגּוֹד.</b> כְּשֶׁיָּרַדְתִּי לְהַצִּילְךָ מִיַּד מִצְרַיִם, גָּלוּי הָיָה לְפָנַי שֶׁסּוֹפְךָ לִבְגּוֹד, וְאַף עַל פִּי כֵן שָׁמַרְתִּי שְׁבוּעוֹת אָבוֹת. וְזֶהוּ שֶׁנֶּאֱמַר ״רָאֹה רָאִיתִי אֶת עֳנִי עַמִּי״ (שמות ג:ז), שְׁתֵּי רְאִיּוֹת רוֹאֶה אֲנִי שֶׁסּוֹפָן לִבְגּוֹד, וּמִכָּל מָקוֹם רָאִיתִי אֶת עֳנִי עַמִּי. כָּךְ דָּרַשׁ רַבִּי תַּנְחוּמָא:
<b>וּפֹשֵׁעַ מִבֶּטֶן.</b> מִשֶּׁהָיִיתָ בְּמִצְרַיִם, כְּמוֹ שֶׁמְּפֹרָשׁ (יחזקאל כ:ה-ז) ״וָאִוָּדַע לָהֶם בְּאֶרֶץ מִצְרַיִם וְגוֹ׳ וָאוֹמַר אֲלֵיהֶם וְגוֹ׳״:
<h3>פסוק ט</h3>
<b>אַאֲרִיךְ אַפִּי.</b> לְשׁוֹן הוֹוֶה הוּא:
<b>וּתְהִלָּתִי אֶחֱטָם לָךְ.</b> וְזֹאת הִיא תְהִלָּתִי אֲשֶׁר אֶחֱטָם לָךְ, לְשׁוֹן ׳חֹטֶם׳; אֶסְתּוֹם חָטְמִי מִצֵּאת עָשָׁן נְחִירַי וּמִקְּצוֹף עָלֶיךָ, שֶׁהַכּוֹעֵס יוֹצֵא עָשָׁן מִנְּחִירָיו, כְּמָה דְאַתְּ אָמַר ״עָלָה עָשָׁן בְּאַפּוֹ״ (תהילים יח:ט); וְכֵן כָּל ׳חֲרוֹן אַף׳ הוּא לְשׁוֹן חִמּוּם הַחוֹטֶם: ״חָרָה אַפִּי״ (איוב מב:ז), וְכֵן ״וְעַצְמִי חָרָה מִנִּי חֹרֶב״ (איוב ל:ל) – נִחַר חָטְמִי מֵרֹב חִמּוּם:
<h3>פסוק י</h3>
<b>וְלֹא בְכָסֶף.</b> וְלֹא עַל יְדֵי אוּר שֶׁל גֵּיהִנֹּם, כְּצוֹרֵף הַכֶּסֶף בָּאוּר:
<b>בְּחַרְתִּיךָ.</b> בָּחַרְתִּי לְךָ <b>כּוּר עֹנִי</b>, כְּנֶגֶד אוֹר. ׳כּוּר׳ הוּא כְּלִי שֶׁמַּתִּיכִין בּוֹ כֶּסֶף וְזָהָב:
<h3>פסוק יא</h3>
<b>לְמַעֲנִי.</b> וּלְמַעַן שְׁמִי הַקָּדוֹשׁ:
<b>כִּי אֵיךְ יֵחָל.</b> אֵיךְ יְחֻלַּל שְׁמִי בְּהַכְרִיתוֹ אֶתְכֶם?
<b>וּכְבוֹדִי לְאַחֵר לֹא אֶתֵּן.</b> שֶׁאוֹיְבַי יֹאמְרוּ יַד גִּלּוּלֵיהֶם רָמָה:
<h3>פסוק יב</h3>
<b>שְׁמַע אֵלַי יַעֲקֹב.</b> שֵׁם שֶׁקָּרָא לְךָ אָבִיךָ:
<b>וְיִשְׂרָאֵל מְקֹרָאִי.</b> מֵאִתִּי נִקְרֵאתָ יִשְׂרָאֵל (בראשית לב:כט), וְיוֹנָתָן תִּרְגֵּם: ״וְיִשְׂרָאֵל מְזֻמָּנִי״:
<h3>פסוק יד</h3>
<b>ה׳ אֲהֵבוֹ.</b> לָזֶה שֶׁ<b>יַּעֲשֶׂה חֶפְצוֹ</b> שֶׁל הַקָּדוֹשׁ בָּרוּךְ הוּא <.b>בְּבָבֶל</b>:
<b>וּזְרֹעוֹ</b> יֵרָאֶה בְּאֶרֶץ <b>כַּשְׂדִּים</b>, וְעַל כּוֹרֶשׁ אָמַר כֵּן:
<h3>פסוק טו</h3>
<b>אֲנִי.</b> גָּאַלְתִּי יִשְׂרָאֵל מִמִּצְרַיִם, וַאֲנִי אֶגְאַל כָּל יִשְׂרָאֵל מִגָּלוּת אַחֲרוֹן וּמֵאַרְבַּע כַּנְפוֹת הָאָרֶץ:
<b>אַף קְרָאתִיו.</b> לְכוֹרֶשׁ, וְיוֹנָתָן תִּרְגֵּם <b>ה׳ אַהֲבוֹ</b> לְיִשְׂרָאֵל, <b>אַף קְרָאתִיו</b> לְאַבְרָהָם, וּקְרִיאָה זוֹ לְשׁוֹן ׳גִּדּוּל׳ לִהְיוֹת מִקּוֹרְאַי, כְּמוֹ ״אֵלֶּה קְרוּאֵי הָעֵדָה״ (במדבר א:טז):
<h3>פסוק טז</h3>
<b>מֵעֵת הֱיוֹתָהּ שָׁם אָנִי.</b> ״מֵעִידָּן דְּאִתְפָּרְשׁוּ עַמְמַיָּא מִדַּחַלְתִּי, תַּמָּן אֲנָא קְרִיבְתֵּיהּ לְאַבְרָהָם אֲבוּכוֹן לְפוּלְחָנִי״ (תרגום יונתן):
<b>וְעַתָּה ה׳ אֱלֹהִים שְׁלָחַנִי וְרוּחוֹ.</b> ״אָמַר נָבִיא: וּכְעַן ה׳ אֱלֹהִים שְׁלָחַנִי וּמֵימְרֵיהּ״. עֵרוּבֵי דְבָרִים – מִי שֶׁאָמַר זֶה לֹא אָמַר זֶה. וּמִדְרַשׁ אַגָּדָה רַבִּי תַּנְחוּמָא (תנחומא יתרו כא) פֵּרֵשׁ: <b>שִׁמְעוּ זֹאת</b> – תּוֹרַת מֹשֶׁה שֶׁנֶּאֱמַר בָּהּ ״זֹאת הַתּוֹרָה״. <b>לֹא מֵרֹאשׁ בַּסֵּתֶר דִּבַּרְתִּי</b> – בְּסִינַי, וְהַנָּבִיא אוֹמֵר: <b>מֵעֵת הֱיוֹתָהּ</b> לְאוֹתוֹ דָבָר שֶׁהוּא אוֹמֵר <b>שָׁם אָנִי</b>. וְלָמַדְנוּ מִכָּאן שֶׁכָּל הַנְּבִיאִים עָמְדוּ בְּסִינַי, וְעַתָּה שְׁלָחַנִי לְהִנָּבֵא אֲלֵיהֶם. וְאַף לָשׁוֹן זֶה יֶשְׁנוֹ עֵרוּבֵי דְבָרִים: <b>לֹא מֵרֹאשׁ בַּסֵּתֶר דִּבַּרְתִּי</b> אָמְרָה שְׁכִינָה, <b>מֵעֵת הֱיוֹתָהּ שָׁם אָנִי</b> אוֹמֵר הַנָּבִיא. וְיֵשׁ לִפְתּוֹר שֶׁלֹּא יְהוּ עֵרוּבֵי דְבָרִים: <b>קִרְבוּ אֵלַי שִׁמְעוּ זֹאת</b> שֶׁאֲנִי מִתְנַבֵּא לָכֶם עַל מַפֶּלֶת בָּבֶל וּגְאֻלַּתְכֶם, <b>לֹא מֵרֹאשׁ בַּסֵּתֶר דִּבַּרְתִּי</b> אוֹתָהּ, <b>מֵעֵת הֱיוֹתָהּ</b> שֶׁגָּזַר הַקָּדוֹשׁ בָּרוּךְ הוּא לַהֲבִיאָהּ <b>שָׁם</b> הָיִיתִי. לוֹמֵד שֶׁמִּשְּׁעַת הַגְּזֵרָה הַקָּדוֹשׁ בָּרוּךְ הוּא מַעֲמִיד הַנָּבִיא שֶׁעָתִיד לְהִנָּבֵא עַל הַדָּבָר בְּסוֹף פַּמַלְיָא שֶׁל מַעְלָה, וְאַף עַל פִּי שֶׁעֲדַיִן אֵינוֹ נוֹצָר:
<h3>פסוק יט</h3>
<b>כִּמְעֹתָיו.</b> שֶׁל יָם, כְּדָגֵי הַיָּם לָרֹב:
<h3>פסוק כב</h3>
<b>לָרְשָׁעִים.</b> לִנְבוּכַדְנֶצַּר וְזַרְעוֹ׃
<h2>פרק מט</h2>
<h3>פסוק א</h3>
<b>מִבֶּטֶן קְרָאָנִי.</b> מִשֶּׁאֲנִי בַּבֶּטֶן עָלְתָה לְפָנָיו בְּמַחֲשָׁבָה לִהְיוֹת שְׁמִי יְשַׁעְיָה, לְהִנָּבֵא יְשׁוּעוֹת וְנֶחָמוֹת:
<h3>פסוק ב</h3>
<b>וַיָּשֶׂם פִּי כְּחֶרֶב חַדָּה.</b> לְהוֹכִיחַ אֶת הָרְשָׁעִים וּלְהִתְנַבְּאוֹת עֲלֵיהֶם פֻּרְעָנוּת:
<b>בְּצֵל יָדוֹ הֶחְבִּיאָנִי.</b> שֶׁלֹּא יוּכְלוּ לְהָרַע לִי:
<b>לְחֵץ בָּרוּר.</b> מְמוֹרָט, קלי״ר בלע״ז:
<b>בְּאַשְׁפָּתוֹ.</b> כְּלִי נַרְתֵּק הַחִצִּים, שֶׁקּוֹרִין קוייכר״א בלע״ז:
<h3>פסוק ד</h3>
<b>וַאֲנִי אָמַרְתִּי לְרִיק יָגַעְתִּי.</b> כְּשֶׁרָאִיתִי שֶׁאֲנִי מוֹכִיחָם וְאֵינָם שׁוֹמְעִים:
<b>אָכֵן מִשְׁפָּטִי אֶת ה׳.</b> הוּא יוֹדֵעַ שֶׁאֵינָהּ מֵאִתִּי, אֶלָּא מֵאִתָּם:
<h3>פסוק ה</h3>
<b>לוֹ יֵאָסֵף.</b> אֵלָיו יָשׁוּב בִּתְשׁוּבָה:
<h3>פסוק ו</h3>
<b>נָקֵל מִהְיוֹתְךָ וגו׳.</b> מַתָּנָה קְטַנָּה הִיא בְּעֵינַי, שֶׁתְּהֵא לְךָ זֹאת לְבַדָּהּ, שֶׁתְּהֵא <b>לִי עֶבֶד לְהָקִים אֶת יַעֲקֹב</b> וּ<b>לְהָשִׁיב</b> אֵלַי <b>נְצוּרֵי יִשְׂרָאֵל</b>, וְהִנְנִי מוֹסִיף לְךָ עוֹד <b>וּנְתַתִּיךָ לְאוֹר גּוֹיִם</b> לְהִנָּבֵא עַל מַפַּלְתָּהּ שֶׁל בָּבֶל, שֶׁהִיא שִׂמְחָה לְכָל הָעוֹלָם:
<b>וּנְצוּרֵי יִשְׂרָאֵל.</b> כְּמוֹ (משלי ז:י) ״וּנְצֻרַת לֵב״, שֶׁלִּבָּם מֻקָּף יֵצֶר הִרְהוּרֵי עֲבֵירָה כְּעִיר נְצוּרָה מָצוֹר הַצָּרִים עָלֶיהָ:
<h3>פסוק ז</h3>
<b>לִבְזֹה נֶפֶשׁ.</b> נֶפֶשׁ בְּזוּיָה:
<b>לִמְתָעֵב גּוֹי.</b> לְמִי שֶׁהַגּוֹי מְתַעֲבוֹ:
<b>מְלָכִים יִרְאוּ</b> אוֹתוֹ וְקָמוּ:
<b>אֲשֶׁר נֶאֱמָן.</b> לִשְׁמוֹר הַבְטָחָתוֹ שֶׁהִבְטִיחַ לְאַבְרָהָם עַל הַמַּלְכִיּוֹת, כְּעִנְיָן שֶׁנֶּאֱמַר ״וְהִנֵּה תַנּוּר עָשָׁן וְגוֹ׳״ (בראשית טו:יז):
<b>קְדוֹשׁ יִשְׂרָאֵל.</b> הוּא <b>וַיִּבְחָרֶךָּ</b>:
<h3>פסוק ח</h3>
<b>בְּעֵת רָצוֹן.</b> בְּעֵת תְּפִלָּה, שֶׁאַתָּה מִתְרַצֶּה וּמִתְפַּיֵּס לְפָנַי (ברכות ח א):
<b>וּבְיוֹם יְשׁוּעָה.</b> שֶׁתְּהֵא צָרִיךְ לִישׁוּעָה:
<b>וְאֶצָּרְךָ.</b> וְאֶשְׁמָרְךָ:
<b>לִבְרִית עָם.</b> לִהְיוֹת עַם בְּרִית לִי:
<b>לְהָקִים אֶרֶץ.</b> אֶרֶץ יִשְׂרָאֵל, הַבְּחוּרָה לִי בְּכָל הָאֲרָצוֹת:
<h3>פסוק ט</h3>
<b>לַאֲסוּרִים צֵאוּ.</b> לְעֵת אֲשֶׁר אוֹמַר לַאֲסוּרֵי גוֹלָה <b>צֵאוּ</b>:
<b>שְׁפָיִים.</b> תִּרְגֵּם יוֹנָתָן ״נַגְדִּין״, נַחֲלֵי מַיִם:
<h3>פסוק י</h3>
<b>שָׁרָב.</b> חוֹם:
<h3>פסוק יא</h3>
<b>וְשַׂמְתִּי כָל הָרַי לַדָּרֶךְ.</b> כְּלַפֵּי שֶׁאָמַר (ישעיהו לג:ח) עַל יְדֵי חֻרְבָּנָהּ ״שָׁבַת עוֹבֵר אֹרַח״, עַכְשָׁיו יָשׁוּבוּ וְיֵלְכוּ בּוֹ עוֹבְרִים וְשָׁבִים:
<b>וּמְסִלֹּתַי יְרֻמוּן.</b> כְּלַפֵּי שֶׁאָמַר (ישעיהו לג:ח) ״נָשַׁמּוּ מְסִלּוֹת״, נִתְקַלְקְלוּ מֵאֵין מְתַקֵּן אוֹתָם, עַכְשָׁיו וּמְסִלֹּתַי יְרֻמוּן – יְתַקְּנוּ קִלְקוּל הַדְּרָכִים וְיַגְבִּיהַ אוֹתָם כַּמִשְׁפָּט בְּחִלּוּקֵי אֲבָנִים וְעָפָר:
<h3>פסוק יב</h3>
<b>מֵאֶרֶץ סִינִים.</b> ״מֵאַרַע דָּרוֹמָא״ (תרגום יונתן):
<h3>פסוק יג</h3>
<b>כִּי נִחַם ה׳‏</b> אֶת <b>עַמּוֹ</b>׃
<h3>פסוק יד</h3>
<b>וַתֹּאמֶר צִיּוֹן.</b> הִיא הָיְתָה סְבוּרָה שֶׁשְּׁכַחְתִּיהָ:
<h3>פסוק טו</h3>
<b>הֲתִשְׁכַּח אִשָּׁה עוּלָהּ.</b> עוֹלָל שֶׁלָּהּ:
<b>מֵרַחֵם בֶּן בִּטְנָהּ.</b> מִלְּרַחֵם עַל בֶּן בִּטְנָהּ:
<b>גַּם אֵלֶּה תִשְׁכַּחְנָה.</b> אֲפִילּוּ אִם אֵלֶּה תִּשְׁכַּחְנָה, <b>אָנֹכִי לֹא אֶשְׁכָּחֵךְ</b>:
<h3>פסוק טז</h3>
<b>עַל כַּפַּיִם.</b> עַל כַּפַּי רוֹאֶה אֲנִי כְּאִלּוּ אַתְּ חֲקוּקָה עַל כַּפִּי לִרְאוֹתֵךְ וּלְזָכְרֵךְ תָּמִיד. דָּבָר אַחֵר: <b>עַל כַּפַּיִם</b> – מֵעַל עַנְנֵי כָּבוֹד, כְּמוֹ (איוב לו:לב) ״עַל כַּפַּיִם כִּסָּה אוֹר״:
<h3>פסוק יז</h3>
<b>מִהֲרוּ בָּנָיִךְ.</b> לָשׁוּב:
<h3>פסוק יט</h3>
<b>תֵּצְרִי מִיּוֹשֵׁב.</b> תְּהִי צָרָה מֵרֹב יוֹשְׁבִים שֶׁיָּבֹאוּ לְתוֹכֵךְ, יְהִי לָהֶם הַמָּקוֹם צַר מִלִּבְנוֹת לָהֶם בָּתִּים:
<h3>פסוק כ</h3>
<b>בְּנֵי שִׁכֻּלָיִךְ.</b> בָּנִים שֶׁהָיִית שְׁכוּלָה מֵהֶם:
<b>גְּשָׁה לִּי.</b> הִתְקָרֵב לְצַד אַחֵר בִּשְׁבִילִי <b>וְאֵשֵׁבָה</b>:
<h3>פסוק כא</h3>
<b>גַּלְמוּדָה.</b> שולד״א בלע״ז:
<b>וְסוּרָה.</b> מוּסֶרֶת מִכָּל אָדָם, הַכֹּל אוֹמְרִים עָלַי: סוּרוּ מִמֶּנָּה:
<h3>פסוק כב</h3>
<b>יָדִי... נִסִּי.</b> סִימָן לְהָבִיא גָּלִיּוֹת:
<b>נִסִּי.</b> פירקא בלע״ז, כמו ״וְכַנֵּס עַל הַגִבְעָה״ (ישעיהו ל:יז), וְהוּא סִימָן קִבּוּץ, וְנוֹתְנִין בְּרֹאשָׁהּ בֶּגֶד:
<b>בְּחֹצֶן.</b> איישיל״א בלע״ז, וְדוֹמֶה לוֹ בְּעֶזְרָא: ״וגַם (אני) חָצְנִי נָעַרְתִּי״ (נחמיה ה:יג):
<h3>פסוק כד</h3>
<b>הֲיֻקַּח מִגִּבּוֹר מַלְקוֹחַ.</b> כִּסְבוּרִים אַתֶּם שֶׁאִי אֶפְשָׁר לָקַחַת מֵעֵשָׂיו <b>מַלְקוֹחַ</b> שִׁבְיוֹ שֶׁל יַעֲקֹב הַ<b>צַּדִּיק</b>?
<h3>פסוק כה</h3>
<b>וְאֶת יְרִיבֵךְ.</b> וְעִם מְרִיבַיִךְ אֲנִי אָרִיב:
<h3>פסוק כו</h3>
<b>וְהַאֲכַלְתִּי אֶת מוֹנַיִךְ.</b> הַבַּבְלִיִּים לְחַיַּת הַשָּׂדֶה <b>אֶת בְּשָׂרָם</b>. <b>מוֹנַיִךְ</b> – לְשׁוֹן ״אַל תּוֹנוּ״ (ויקרא כה:יד), אוֹנָאַת דְּבָרִים, הַמְקַנְתְּרִים אוֹתָךְ בְּגִדּוּפֵיהֶם:
<b>וְכֶעָסִיס.</b> מֶתֶק יַיִן:
<b>דָּמָם יִשְׁכָּרוּן.</b> כֵּן יִשְׁכְּרוּ מִדָּמָם אוֹתָם הָרְגִילִים לִשְׁתּוֹת דָּם, וּמִי הֵם אֵלּוּ? עוֹף הַשָּׁמַיִם. כֵּן תִּרְגֵּם יוֹנָתָן:
<h2>פרק נ</h2>
<h3>פסוק ב</h3>
<b>מַדּוּעַ בָּאתִי.</b> לְהִתְקָרֵב אֲלֵיכֶם, <b>וְאֵין אִישׁ</b> – מִי מִכֶּם פּוֹנֶה אֵלַי?
<h3>פסוק ג</h3>
<b>אַלְבִּישׁ שָׁמַיִם.</b> צְבָא הַשָּׁמַיִם, שָׂרֵי הָעוֹבְדֵי כּוֹכָבִים וּמַזָּלוֹת, כְּשֶׁאֲנִי בָּא לִפָּרַע מִן הָאֻמָּה (מכילתא בשלח שירה ב):
<h3>פסוק ד</h3>
<b>נָתַן לִי לְשׁוֹן לִמּוּדִים.</b> יְשַׁעְיָה הָיָה אוֹמֵר: ה׳ שְׁלָחַנִי וְ<b>נָתַן לִי</b> לָשׁוֹן הָרָאוּי לְלַמֵּד, כְּדֵי <b>לָדַעַת לָעוּת אֶת</b> הָעֲיֵפִים וּצְמֵאִים <b>לִשְׁמֹעַ</b> אֶת דִּבְרֵי הַקָּדוֹשׁ בָּרוּךְ הוּא <b>דָּבָר</b>:
<b>לָעוּת.</b> מְנַחֵם חִבְּרוֹ בְּמַחֲלוֹקֶת ״עֵת לַעֲשׂוֹת לַה׳״ (תהלים קיט:קכו), לִקְבּוֹעַ לָהֶם עִתִּים:
<b>יָעִיר לִי אֹזֶן.</b> מְעוֹרֵר אֶת אָזְנִי בְּרוּחַ קָדְשׁוֹ:
<b>לִשְׁמֹעַ כַּלִּמּוּדִים.</b> בְּמִשְׁפַּט הַלִּמּוּדִים, הָאֱמֶת וְהַנְּכוֹחָה:
<h3>פסוק ה</h3>
<b>פָּתַח לִי אֹזֶן.</b> וְהִשְׁמִיעַנִי ״אֶת מִי אֶשְׁלַח״ (ישעיהו ו:ח), שָׁלַחְתִּי אֶת עָמוֹס וְהָיוּ קוֹרִין אוֹתוֹ פְּסִילוּס, שָׁלַחְתִּי אֶת מִיכָה וְכוּ׳, כִּדְאִיתָא בִּפְסִיקְתָּא דְּנַחֲמוּ נַחֲמוּ (פסיקתא דרב כהנא טז ד):
<b>וְאָנֹכִי לֹא מָרִיתִי.</b> מִלֵּילֵךְ בִּשְׁלִיחוּתוֹ, וְ<b>לֹא נְסוּגוֹתִי אָחוֹר</b>, אֶלָּא ״וָאוֹמַר הִנְנִי שְׁלָחֵנִי״ (ישעיהו ו:ח):
<h3>פסוק ו</h3>
<b>גֵּוִי נָתַתִּי לְמַכִּים</b> הוּא אָמַר לִי: ״יְשַׁעְיָה, בָּנַי סַרְבָנִים הֵם, בָּנַי טַרְחָנִים הֵם, עַל מְנָת שֶׁלֹּא תִּכְעוֹס עֲלֵיהֶם״. אָמַרְתִּי לוֹ: ״עַל מְנָת כֵּן״ (פסיקתא דרב כהנא טז ד):
<h3>פסוק ז</h3>
<b>וַה׳ אֱלֹהִים יַעֲזָר לִי.</b> אִם יָקוּמוּ עָלַי:
<h3>פסוק ח</h3>
<b>קָרוֹב מַצְדִּיקִי.</b> הַקָּדוֹשׁ בָּרוּךְ הוּא קָרוֹב לִי, לְזַכּוֹתִי בַּדִּין:
<h3>פסוק ט</h3>
<b>עָשׁ.</b> תּוֹלַעַת הַבְּגָדִים:
<h3>פסוק י</h3>
<b>בְּקוֹל עַבְדּוֹ.</b> בְּקוֹל הַנְּבִיאִים:
<b>אֲשֶׁר הָלַךְ חֲשֵׁכִים.</b> אֲפִלּוּ צָרָה בָּאָה עָלָיו, <b>יִבְטַח בְּשֵׁם ה׳</b>, כִּי הוּא יַצִּילֵהוּ:
<h3>פסוק יא</h3>
<b>הֵן כֻּלְּכֶם.</b> שֶׁאֵינְכֶם שׁוֹמְעִים בְּקוֹל נְבִיאָיו:
<b>קֹדְחֵי אֵשׁ.</b> עֶבְרָתוֹ עֲלֵיכֶם:
<b>מְאַזְּרֵי זִיקוֹת.</b> מַחֲזִיקֵי זִיקוֹת, הֵן גִּצִּין וְגַחֲלֵי אֵשׁ הַנִּזְרָקִין בַּקֶּלַע. וְיֵשׁ לוֹ דֻגְמָא בִּלְשׁוֹן אֲרַמִּי: ״זִיקוּקִין דְּנוּר״ (ברכות נח ב), ״כָּךְ וְכָךְ זִיקָתָא פָּסִיק לָן״ (בבא מציעא צד א):
<b>לְכוּ בְּאוּר אֶשְׁכֶם.</b> לְפִי דַרְכְּכֶם תִּלְקוּ:
<b>מִיָּדִי.</b> תְּהֵא גְמוּלְכֶם זֹאת לָכֶם:
<h2>פרק נא</h2>
<h3>פסוק א</h3>
<b>אֶל צוּר חֻצַּבְתֶּם.</b> מִמֶּנּוּ:
<b>וְאֶל מַקֶּבֶת בּוֹר.</b> שֶׁנּוֹקְבִין וְחוֹצְבִין בָּהּ אֶת הַבּוֹרוֹת, אֲשֶׁר <b>נֻקַּרְתֶּם</b> בָּהּ:
<b>נֻקַּרְתֶּם.</b> לְשׁוֹן ״נִקְרַת הַצּוּר״ (שמות לג:כב), ״יִקְּרוּהָ עֹרְבֵי נַחַל״ (משלי ל:יז). וּמִי הוּא הַ<b>צּוּר</b>? הוּא <b>אַבְרָהָם אֲבִיכֶם</b>, וּמִי הִיא הַמַּקֶּבֶת? הִיא <b>שָׂרָה</b> אֲשֶׁר חוֹלֶלְתְכֶם, אֲשֶׁר יְלַדְתְכֶם, לְשׁוֹן ״כִּי חָלָה גַּם יָלְדָה״ (ישעיהו סו:ח):
<h3>פסוק ב</h3>
<b>תְּחוֹלֶלְכֶם.</b> אֲשֶׁר תֵּלֵד אֶתְכֶם:
<b>כִּי אֶחָד קְרָאתִיו.</b> כִּי אֶחָד הָיָה, יְחִידִי בְּאֶרֶץ כְּנַעַן אֲשֶׁר הִגְלֵיתִיו שָׁם מֵאַרְצוֹ וּמִמּוֹלַדְתּוֹ, <b>קְרָאתִיו</b> – רִבִּיתִיו וְגִדַּלְתִּיו, לְשׁוֹן ״קְרִיאֵי הָעֵדָה״ (במדבר א:טז), וּכְשֵׁם שֶׁהוּא הָיָה יָחִיד וְגִדַּלְתִּיו, כֵּן אֲגַדֵּל אֶתְכֶם שֶׁאַתֶּם יְחִידִים לִי:
<h3>פסוק ג</h3>
<b>וְעַרְבָתָהּ.</b> אַף הוּא לְשׁוֹן ׳מִדְבָּר׳, כְּמוֹ ״בְּאֶרֶץ עֲרָבָה וְשׁוּחָה״ (ירמיהו ב:ו), אֶלָּא שֶׁהָעֲרָבָה כְּבָר הָיָה בָּהּ יִשּׁוּב וְהֻחְרְבָה:
<b>תּוֹדָה.</b> קוֹל הוֹדָיָה:
<h3>פסוק ד</h3>
<b>כִּי תוֹרָה מֵאִתִּי תֵצֵא.</b> דִּבְרֵי נְבִיאִים תּוֹרָה הוּא, וְהַמִּשְׁפָּטִים סוֹפָן לִהְיוֹת מַרְגּוֹעַ וּמְנוּחָה לָעַמִּים, אֲשֶׁר אֶהְפּוֹךְ לָהֶם שָׂפָה בְרוּרָה לְעָבְדֵנִי (צפניה ג:ט):
<b>אַרְגִּיעַ.</b> אָנִיחַ:
<h3>פסוק ה</h3>
<b>יִשְׁפֹּטוּ.</b> יְיַסְּרוּ, יושטיצ״א בלע״ז:
<h3>פסוק ו</h3>
<b>שָׁמַיִם כֶּעָשָׁן נִמְלָחוּ.</b> שָׂרֵי צְבָאוֹת הָאֻמּוֹת שֶׁבַּשָּׁמַיִם:
<b>נִמְלָחוּ.</b> נִתְבַּלּוּ, כְּמוֹ (ירמיהו לח:יב) ״בְּלוֹיֵי הַסְּחָבוֹת וְהַמְּלָחִים״, בֶּגֶד הַנִּשְׁחָת. לָשׁוֹן אַחֵר: <b>נִמְלָחוּ</b> – נִתְבַּלְבְּלוּ, לְשׁוֹן מַלָּחֵי הַיָּם שֶׁמְּבַלְבְּלִין הַמַּיִם בַּמְּשׁוֹטוֹת מַנְהִיגֵי הַסְּפִינָה, וְכֵן ״מְמֻלָּח טָהוֹר קֹדֶשׁ״ (שמות ל:לה):
<b>וְהָאָרֶץ.</b> שִׁלְטוֹנֵי הָאָרֶץ:
<b>וְיֹשְׁבֶיהָ.</b> שְׁאָר הָעָם:
<b>וִישׁוּעָתִי.</b> לְעַמִּי לְעוֹלָם תִּהְיֶה. דָּבָר אַחֵר: שָׁמַיִם וָאָרֶץ מַמָּשׁ, וְכֵן פִּתְרוֹנוֹ: <b>שְׂאוּ עֵינֵיכֶם וְהַבִּיטוּ</b> אֶל הַשָּׁמַיִם וְאֶל הָאָרֶץ וּרְאוּ כַּמָּה הֵם חֲזָקִים וּבְרִיאִים, וְאַף עַל פִּי כֵן יִבְלוּ, <b>וְצִדְקָתִי וִישׁוּעָתִי</b> יִהְיוּ <b>לְעוֹלָם</b>. הֲרֵי שֶׁצִּדְקָתִי בְּרִיאָה וַחֲזָקָה יוֹתֵר מֵהֶם:
<h3>פסוק ח</h3>
<b>עָשׁ וְסָס.</b> מִינֵי תוֹלָעִים הֵם:
<h3>פסוק ט</h3>
<b>עוּרִי עוּרִי.</b> תְּפִלַּת הַנָּבִיא הִיא:
<b>רַהַב.</b> מִצְרַיִם, שֶׁכָּתוּב בָּהּ ״רַהַב הֵם שָׁבֶת״ (ישעיהו ל:ז):
<b>מְחוֹלֶלֶת.</b> לְשׁוֹן הֶרֶג חָלָל:
<b>תַּנִּין.</b> פַּרְעֹה:
<h3>פסוק יא</h3>
<b>וּפְדוּיֵי ה׳ יְשׁוּבוּן.</b> לְשׁוֹן תְּפִלָּה, וּמוּסָב עַל <b>עוּרִי עוּרִי</b>:
<h3>פסוק יב</h3>
<b>מִי אַתְּ.</b> בַּת צַדִּיקִים כְּמוֹתֵךְ, מְלֵאָה זְכֻיּוֹת, לָמָּה <b>תִּירְאִי מֵאֱנוֹשׁ</b> אֲשֶׁר סוֹפוֹ לָמוּת?
<h3>פסוק יג</h3>
<b>וַתִּשְׁכַּח ה׳ עֹשֶׂךָ.</b> וְלֹא נִשְׁעַנְתָּ עָלָיו:
<b>הַמֵּצִיק.</b> מוֹשְׁלֵי אֻמּוֹת הָעוֹלָם הַמְשַׁעְבְּדִים בָּכֶם:
<b>כַּאֲשֶׁר כּוֹנֵן.</b> נִזְדַּמֵּן:
<b>וְאַיֵּה חֲמַת הַמֵּצִיק.</b> מָחָר בָּא וְאֵינֶנּוּ:
<h3>פסוק יד</h3>
<b>מִהַר צֹעֶה לְהִפָּתֵחַ.</b> אֲפִלּוּ נְקָבִין קָשִׁין עָלָיו, וְצָרִיךְ הוּא לְהִפָּתֵחַ בְּהִלּוּךְ הַמֵּעַיִם כְּדֵי שֶׁ<b>לֹּא יָמוּת לַשַּׁחַת</b>, וְכֵיוָן שֶׁמִּהַר לְהִפָּתֵחַ צָרִיךְ הוּא לִמְזוֹנוֹת רַבִּים, שֶׁאִם <b>יֶחְסַר לַחְמוֹ</b> אַף הוּא יָמוּת:
<b>צֹעֶה.</b> לְשׁוֹן דָּבָר הָעוֹמֵד לִהְיוֹת נִירוֹק, כְּמוֹ שֶׁאוֹמֵר בְּמוֹאָב שֶׁדִּמָּהוּ הַנָּבִיא לְיַיִן (ירמיהו מח:יא) ״הַשֹּׁקֵט אֶל שְׁמָרָיו וְלֹא הוּרַק מִכְּלִי אֶל כֶּלִי״, וְנֶאֱמַר שָׁם ״וְשָׁלַחְתִּי לוֹ צֹעִים וְצֵעֻהוּ וְכֵלָיו יָרִיקוּ״. דָּבָר אַחֵר: <b>מִהַר צֹעֶה</b> – אוֹתוֹ הָאוֹיֵב <b>הַמֵּצִיק</b>, שֶׁהוּא עַכְשָׁיו חֲגוּר מָתְנַיִם, חֲלוּץ כֹּחַ, יְמַהֵר <b>לְהִפָּתֵחַ</b> וְלִהְיוֹת חַלָּשׁ:
<b>צֹעֶה.</b> חוֹגֵר, כְּמוֹ (ישעיהו סג:א) ״צֹעֶה בְּרֹב כֹּחוֹ״:
<b>וְלֹא יָמוּת.</b> הַמָּסוּר בְּיָדוֹ <b>לַשַּׁחַת</b>, אֲבָל הַלָּשׁוֹן רִאשׁוֹן מִדְּרַשׁ אַגָּדָה הוּא בִּפְסִיקְתָּא רַבָּתִי (פסיקתא רבתי לג:):
<h3>פסוק טו</h3>
<b>רֹגַע הַיָּם.</b> לְשׁוֹן ״עוֹרִי רָגַע״ (איוב ז:ה), פרונצ״א בלע״ז:
<h3>פסוק טז</h3>
<b>לִנְטֹעַ שָׁמַיִם.</b> ״לְקַיָּמָא עַמָּא דַּאֲמִיר עֲלֵיהוֹן דְּיִסְגּוֹן כְּכוֹכְבֵי שְׁמַיָּא״ (תרגום יונתן):
<b>וְלִיסֹד אָרֶץ.</b> ״וּלְשַׁכְלָלָא כְּנִישְׁתָּא דַּאֲמִיר עֲלֵיהוֹן דְּיִסְגּוֹן כְּעַפְרָא דְּאַרְעָא״:
<h3>פסוק יז</h3>
<b>קֻבַּעַת.</b> תִּרְגֵּם יוֹנָתָן: ״פַּיְלֵי״, וְהוּא שֵׁם כּוֹס. וְלִי נִרְאֶה: <b>קֻבַּעַת</b> – אֵלּוּ הַשְּׁמָרִים הַקְּבוּעִים בְּתַחְתִּית הַכְּלִי, וּמָצִית יוֹרֶה עָלָיו, כְּמוֹ שֶׁנֶּאֱמַר ״שְׁמָרֶיהָ יִמְצוּ״ (תהלים עה:ט):
<b>הַתַּרְעֵלָה.</b> הוּא מַשְׁקֶה הַמְטַמְטֵם וּמַתִּישׁ כֹּחַ הָאָדָם כְּאָסוּר וְקָשׁוּר וּמְעֻטָּף, כְּמוֹ ״וְהַבְּרוֹשִׁים הָרְעָלוּ״ (נחום ב:ד), ״וְהַשֵּׁרוֹת וְהָרְעָלוֹת״ (ישעיהו ג:יט), שֶׁהוּא לְשׁוֹן ׳עִטּוּף׳, וּבְמַסֶּכֶת שַׁבָּת (שבת סה א) מָדִיּוֹת רְעוּלוֹת – מִין סַרְבָּל נָאֶה לְהִתְעַטֵּף בּוֹ:
<b>תַּרְעֵלָה.</b> אינטומישמנ״ט בלע״ז:
<b>מָצִית.</b> אגושטי״ר בלע״ז:
<h3>פסוק יט</h3>
<b>שְׁתַּיִם הֵנָּה קֹרְאֹתַיִךְ.</b> צָרוֹת כְּפוּלוֹת, שְׁתַּיִם שְׁתַּיִם:
<b>מִי אֲנַחֲמֵךְ.</b> מִי אָבִיא לָךְ לְנַחֲמֵךְ וְלוֹמַר: אַף אֻמָּה פְּלוֹנִית הִיא לָקְתָה דֻּגְמָתֵךְ?
<h3>פסוק כ</h3>
<b>עֻלְּפוּ.</b> לְשׁוֹן ׳עֲיֵפוּת׳, כְּמוֹ (עמוס ח:יג) ״תִּתְעַלַּפְנָה הַבְּתוּלוֹת בַּצָּמָא״, פשמי״ר בלע״ז:
<b>כְּתוֹא מִכְמָר.</b> הֶפְקֵר כְּתוֹא זֶה שֶׁנָּפַל לְ<b>מִכְמָר. תּוֹא</b> כְּמוֹ ״וּתְאוֹ וָזָמֶר״ (דברים יד:ה):
<h3>פסוק כא</h3>
<b>וּשְׁכֻרַת וְלֹא מִיָּיִן. שִׁכֻרֶת</b> מִדָּבָר אַחֵר שֶׁ<b>לֹּא מִיָּיִן</b>:
<h3>פסוק כב</h3>
<b>יָרִיב עַמּוֹ.</b> אֲשֶׁר יָדִין דִּין עַמּוֹ:
<h3>פסוק כג</h3>
<b>מוֹגַיִךְ.</b> מְנִיעֵיךְ וּמְטַלְטְלֵיךְ, כְּמוֹ ״וְהִנֵּה הֶהָמוֹן נָמוֹג״ (שמואל א יד:טז). קרושלי״ר בלע״ז:
<b>שְׁחִי וְנַעֲבֹרָה.</b> עַל גַּבֵּךְ:
<h2>פרק נב</h2>
<h3>פסוק ב</h3>
<b>הִתְנַעֲרִי.</b> אישקור״א בלע״ז, כִּמְנַעֵר אֶת הַטַּלִּית (שבת קמז א):
<b>קוּמִי.</b> מִן הָאָרֶץ, מִגִּזְרַת ״לָאָרֶץ תֵּשֵׁב״ (ישעיהו ג:כו):
<b>שְׁבִי.</b> עַל הַכִּסֵּא:
<b>הִתְפַּתְּחִי.</b> הֱוִי נִתֶּרֶת:
<b>מוֹסְרֵי.</b> קריגל״ש בלע״ז:
<b>שְׁבִיָּה.</b> כְּמוֹ ׳שְׁבוּיָה׳:
<h3>פסוק ג</h3>
<b>חִנָּם נִמְכַּרְתֶּם.</b> עַל עִסְקֵי חִנָּם, הוּא יֵצֶר הָרָע שֶׁאֵינוֹ לָכֶם לְשָׂכָר:
<b>וְלֹא בְכֶסֶף תִּגָּאֵלוּ.</b> אֶלָּא בִּתְשׁוּבָה (ירושלמי תענית א א):
<h3>פסוק ד</h3>
<b>מִצְרַיִם יָרַד עַמִּי וגו׳.</b> הֵם הַמִּצְרִיִּים הָיוּ לָהֶם קְצָת חוֹב עֲלֵיהֶם, שֶׁנַּעֲשׂוּ לָהֶם אַכְסַנְיָא וְכִלְכְּלוּם, אֲבָל <b>אַשּׁוּר</b> בְּ<b>אֶפֶס</b> וּבְחִנָּם <b>עֲשָׁקוֹ</b>:
<h3>פסוק ה</h3>
<b>מַה לִּי פֹה.</b> לָמָּה אֲנִי שׁוֹהֵא וּמַשְׁהֵא בָּנַי כָּאן?
<b>יְהֵילִילוּ.</b> מִתְפָּאֲרִים לֵאמֹר: ״יָדֵינוּ רָמָה״ (דברים לב:כז):
<b>מְנֹאָץ.</b> מִתְנָאֵץ, וַהֲרֵי זֶה דֻּגְמַת ״וַיִּשְׁמַע אֶת הַקּוֹל מִדַּבֵּר אֵלָיו״ (במדבר ז:פט):
<h3>פסוק ו</h3>
<b>יֵדַע עַמִּי.</b> כְּשֶׁאֶגְאָלֵם יַכִּירוּ, כִּי <b>שְׁמִי</b> אָדוֹן, שַׁלִּיט וּמוֹשֵׁל, כְּמַשְׁמָעוֹ (חגיגה טו:-טז.):
<b>לָכֵן בַּיּוֹם.</b> גְּאֻלָּתָם יָבִינוּ <b>כִּי אֲנִי הוּא הַמְדַבֵּר הִנֵּנִי</b> קִיַּמְתִּי:
<h3>פסוק ח</h3>
<b>צֹפַיִךְ.</b> צוֹפִים שֶׁמַּעֲמִידִין עַל הַחוֹמוֹת וְהַמִּגְדָּלִים לְבַשֵּׂר וְלִרְאוֹת מִי בָּא לָעִיר:
<h3>פסוק י</h3>
<b>חָשַׂף.</b> גִּלָּה:
<h3>פסוק יא</h3>
<b>צְאוּ מִתּוֹכָהּ.</b> מִתּוֹךְ הַגָּלוּת, כָּל נֶחָמוֹת הָאֵלּוּ הָאַחֲרוֹנוֹת אֵינָן אֶלָּא עַל גָּלוּת הָאַחֲרוֹן:
<b>טָמֵא אַל תִּגָּעוּ.</b> שֶׁקֶץ יִהְיוּ לָכֶם מִלִּגַּע בָּהֶם:
<b>הִבָּרוּ.</b> הִטַּהֲרוּ:
<b>נֹשְׂאֵי כְּלֵי ה׳.</b> הַכֹּהֲנִים הַלְוִיִּם, שֶׁהֲיִיתֶם נוֹשְׂאִים כֵּלָיו (שֶׁל הַקָּדוֹשׁ בָּרוּךְ הוּא) בַּמִּדְבָּר (מִכָּאן לִתְחִיַּת הַמֵּתִים):
<h3>פסוק יב</h3>
<b>כִּי הוֹלֵךְ לִפְנֵיכֶם.</b> שְׁנֵי דְבָרִים שֶׁבְּסוֹף הַמִּקְרָא הַזֶּה מְיַשְּׁבִין שְׁנֵי דְבָרִים שֶׁבְּרֹאשׁוֹ: <b>כִּי לֹא בְחִפָּזוֹן תֵּצֵאוּ</b> – מָה טַעַם? <b>כִּי הוֹלֵךְ לִפְנֵיכֶם ה׳</b> לַנְחוֹתְכֶם הַדֶּרֶךְ, וּמִי שֶׁשְּׁלוּחוֹ מַקְדִּים לְפָנָיו לַנְחוֹתוֹ הַדֶּרֶךְ אֵין יְצִיאָתוֹ <b>בְחִפָּזוֹן. וּבִמְנוּסָה לֹא תֵלֵכוּן</b> – לְפִי שֶׁ<b>מְּאַסִּפְכֶם אֱלֹהֵי יִשְׂרָאֵל</b> הוֹלֵךְ מֵאַחֲרֵיכֶם לִשְׁמֹר אֶתְכֶם מִכָּל רוֹדֵף, כְּמוֹ ״וְנָסַע דֶּגֶל מַחֲנֵה דָן מְאַסֵּף לְכָל הַמַּחֲנוֹת״ (במדבר י:כה). הַהוֹלֵךְ אַחֲרֵי הַמַּחֲנֶה קָרוּי מְאַסֵּף, לְפִי שֶׁהוּא מַמְתִּין אֶת הַנֶּחֱלָשִׁים וְאֶת הַנִּכְשָׁלִים, וְכֵן הוּא אוֹמֵר בִּיהוֹשֻׁעַ (יהושע ו:יג): ״וְהַמְאַסֵּף הוֹלֵךְ אַחֲרֵי הָאָרוֹן״:
<h3>פסוק יג</h3>
<b>הִנֵּה יַשְׂכִּיל עַבְדִּי.</b> הִנֵּה בְּאַחֲרִית הַיָּמִים יַצְלִיחַ עַבְדִּי יַעֲקֹב, צַדִּיקִים שֶׁבּוֹ:
<h3>פסוק יד</h3>
<b>כַּאֲשֶׁר שָׁמְמוּ.</b> כַּאֲשֶׁר תָּמְהוּ עֲלֵיהֶם עַמִּים רַבִּים בִּרְאוֹתָם שִׁפְלוּתָם, וְאָמְרוּ זֶה אֶל זֶה: כַּמָּה <b>מִשְׁחַת מֵאִישׁ מַרְאֵהוּ</b> (שֶׁל יִשְׂרָאֵל), רְאוּ מַה תָּאֳרָם חָשׁוּךְ מִשְּׁאָר <b>בְּנֵי אָדָם, כֵּן</b> כַּאֲשֶׁר אֲנַחְנוּ רוֹאִים בְּעֵינֵינוּ:
<h3>פסוק טו</h3>
<b>כֵּן יַזֶּה גּוֹיִם רַבִּים.</b> כֵּן עַתָּה גַּם הוּא תִּגְבַּר יָדוֹ וְיַזֶּה אֶת קַרְנוֹת הָעֲוֹבְדֵי כּוֹכָבִים וּמַזָּלוֹת אֲשֶׁר זֵרוּהוּ (זכריה ב:ד):
<b>יִקְפְּצוּ.</b> יִסְגְּרוּ פִּיהֶם מֵרוֹב תִּמָּהוֹן, <b>כִּי</b> כָבוֹד <b>אֲשֶׁר לֹא סֻפַּר לָהֶם</b> עַל שׁוּם אָדָם רָאוּ בּוֹ:
<b>הִתְבּוֹנָנוּ.</b> ״אִסְתַּכָּלוּ״:
<h2>פרק נג</h2>
<h3>פסוק א</h3>
<b>מִי הֶאֱמִין לִשְׁמֻעָתֵנוּ.</b> כֵּן יֹאמְרוּ הָעֲוֹבְדֵי כּוֹכָבִים וּמַזָּלוֹת אִישׁ לְרֵעֵהוּ: אִלּוּ הָיִינוּ שׁוֹמְעִים מִפִּי אֲחֵרִים מַה שֶּׁאָנוּ רוֹאִים, אֵין לְהַאֲמִין:
<b>וּזְרוֹעַ ה׳.</b> כָּזֹאת בִּגְדֻלָּה וְהוֹד, <b>עַל מִי נִגְלָתָה</b> עַד הֵנָּה?
<h3>פסוק ב</h3>
<b>וַיַּעַל כַּיּוֹנֵק לְפָנָיו.</b> הָעָם הַזֶּה, לִפְנֵי בָּא לוֹ הַגְּדֻלָּה הַזֹּאת, עַם שָׁפָל הָיָה מְאֹד, וְעָלָה מֵאֵלָיו <b>כְּיוֹנֵק</b> מִיּוֹנֶקֶת הָאִילָנוֹת:
<b>וְכַשֹּׁרֶשׁ.</b> עָלָה <b>מֵאֶרֶץ צִיָּה</b>:
<b>לֹא תֹאַר.</b> הָיָה לוֹ מִתְּחִלָּה <b>וְלֹא הָדָר</b>:
<b>וְנִרְאֵהוּ וְלֹא מַרְאֶה וְנֶחְמְדֵהוּ.</b> וּכְשֶׁרְאִינוּהוּ מִתְּחִלָּה בְּאֵין מַרְאֶה, הֵיאַךְ נֶחְמְדֵהוּ? <b>וְנֶחְמְדֵהוּ</b> תָּמוּהַּ הוּא:
<h3>פסוק ג</h3>
<b>נִבְזֶה וַחֲדַל אִישִׁים.</b> הָיָה; כֵּן דֶּרֶךְ הַנָּבִיא הַזֶּה: מַזְכִּיר כָּל יִשְׂרָאֵל כְּאִישׁ אֶחָד, ״אַל תִּירָא עַבְדִּי יַעֲקֹב״ (ישעיהו מד:ב), וְאַף כָּאן ״הִנֵּה יַשְׂכִּיל עַבְדִּי״ (ישעיהו נב:יג) בְּבֵית יַעֲקֹב אָמַר; וְ׳יַשְׂכִּיל׳ לְשׁוֹן הַצְלָחָה הוּא, כְּמוֹ ״וַיְהִי דָוִד לְכָל דְּרָכָיו מַשְׂכִּיל״ (שמואל א יח:יד):
<b>וּכְמַסְתֵּר פָּנִים מִמֶּנּוּ.</b> מֵרֹב בָּשְׁתָּם וְשִׁפְלוּתָם הָיוּ כְּמַסְתִּיר פָּנִים מִמֶּנּוּ, חֲבוּשֵׁי פָּנִים בְּטָמוּן, כְּדֵי שֶׁלֹּא נִרְאֶה אוֹתָם, כְּאָדָם מְנֻגָּע שֶׁמַּסְתִּיר פָּנָיו וְיָרֵא מְהַבִּיט:
<h3>פסוק ד</h3>
<b>אָכֵן חֳלָיֵנוּ הוּא נָשָׂא.</b> אָכֵן לְשׁוֹן ׳אֲבָל׳ בְּכָל מָקוֹם. אֲבָל עַתָּה אָנוּ רוֹאִים שֶׁלֹּא מֵחֲמַת שִׁפְלוּתוֹ בָּא לוֹ, אֶלָּא מְיֻסָּר הָיָה בְּיִסּוּרִין:
<b>וַאֲנַחְנוּ חֲשַׁבְנֻהוּ.</b> אָנוּ הָיִינוּ סְבוּרִים שֶׁהוּא שְׂנָאוּי לַמָּקוֹם, <b>וְהוּא</b> לֹא הָיָה כֵּן, אֶלָּא <b>מְחֹלָל</b> הָיָה <b>מִפְּשָׁעֵינוּ</b> וּ<b>מְדֻכָּא מֵעֲוֹנוֹתֵינוּ</b>:
<h3>פסוק ה</h3>
<b>מוּסַר שְׁלוֹמֵנוּ עָלָיו.</b> בָּאוּ עָלָיו יִסּוּרֵי הַשָּׁלוֹם שֶׁהָיָה לָנוּ, שֶׁהוּא הָיָה מְיֻסָּר לִהְיוֹת שָׁלוֹם לְכָל הָעוֹלָם:
<h3>פסוק ו</h3>
<b>כֻּלָּנוּ כַּצֹּאן תָּעִינוּ.</b> עַתָּה נִגְלָה:
<b>הִפְגִּיעַ בּוֹ.</b> נֶעְתַּר עַל יָדוֹ וְנִתְרַצָּה עַל עֲוֹן כֻּלָּנוּ, שֶׁלֹּא הֶחְרִיב עוֹלָמוֹ. <b>הִפְגִּיעַ</b> אשפריאי״ר בלע״ז, לְשׁוֹן ׳תְּחִנָּה׳:
<h3>פסוק ז</h3>
<b>נִגַּשׂ וְהוּא נַעֲנֶה.</b> נִגַּשׂ הִנֵּה בְּנוֹגְשִׂים וְדוֹחֲקִים:
<b>וְהוּא נַעֲנֶה.</b> בְּאוֹנָאַת דְּבָרִים, שורפרלרי״ן בלע״ז:
<b>לֹא יִפְתַּח פִּיו.</b> סוֹבֵל הָיָה וְשׁוֹתֵק, כְּמוֹ הַ<b>שֶּׂה</b> אֲשֶׁר <b>לַטֶּבַח יוּבָל, וּכְרָחֵל</b> אֲשֶׁר <b>לִפְנֵי גוֹזְזֶיהָ נֶאֱלָמָה</b>:
<b>לֹא יִפְתַּח פִּיו.</b> מוּסָב עַל <b>שֶׂה לַטֶּבַח יוּבָל</b>:
<h3>פסוק ח</h3>
<b>מֵעֹצֶר וּמִמִּשְׁפָּט לֻקָּח.</b> הַנָּבִיא מְבַשֵּׂר וְאוֹמֵר, כִּי זֹאת יֹאמְרוּ הָעוֹבְדֵי כּוֹכָבִים וּמָזָלוֹת בְּאַחֲרִית הַיָּמִים, כְּשֶׁיִּרְאוּ כְּשֶׁנִּלְקַח מִן הָעֹצֶר שֶׁהָיָה עָצוּר בְּיָדָם, וּמִמִּשְׁפָּט הַיִּסּוּרִין שֶׁסָּבַל עַד עַתָּה:
<b>וְאֶת דּוֹרוֹ.</b> שָׁנִים שֶׁעָבְרוּ עָלָיו:
<b>מִי יְשׂוֹחֵחַ</b> אֶת הַתְּלָאוֹת אֲשֶׁר מְצָאוּהוּ? <b>כִּי נִגְזַר</b> הָיָה מִתְּחִלָּה וְגוֹלֶה <b>מֵאֶרֶץ חַיִּים</b>, הִיא אֶרֶץ יִשְׂרָאֵל, אֲשֶׁר <b>מִפֶּשַׁע עַמִּי</b> בָּא הַ<b>נֶּגַע</b> הַזֶּה לַצַּדִּיקִים שֶׁבָּהֶם:
<h3>פסוק ט</h3>
<b>וַיִּתֵּן אֶת רְשָׁעִים קִבְרוֹ</b> מָסַר אֶת עַצְמוֹ לְהִקָּבֵר כְּכָל אֲשֶׁר יִגְזְרוּ עָלָיו רִשְׁעֵי הָאֻמּוֹת, שֶׁהָיוּ קוֹנְסִין עֲלֵיהֶם הֲרִיגָה וּקְבוּרַת חֲמוֹרִים בִּמְעֵי הַכְּלָבִים:
<b>אֶת רְשָׁעִים.</b> לְדַעַת הָרְשָׁעִים נִתְרַצָּה לִקָּבֵר, וְלֹא יִכְפּוֹר בֵּאלֹהִים חַיִּים:
<b>וְאֶת עָשִׁיר בְּמֹתָיו.</b> וּלְדַעַת הַמּוֹשֵׁל מָסַר עַצְמוֹ בְּכָל מִינֵי מָוֶת שֶׁגָּזַר עָלָיו, <b>עַל לֹא</b> רָצָה לְקַבֵּל עָלָיו כְּפִירָה, לַעֲשׂוֹת רָעָה וְלַחְמוֹס <b>חָמָס</b> כְּכָל הַגּוֹיִם אֲשֶׁר הָיָה גָּר בֵּינֵיהֶם:
<b>וְלֹא מִרְמָה בְּפִיו.</b> לְקַבֵּל עָלָיו עֲבוֹדַת כּוֹכָבִים וּמַזָּלוֹת:
<h3>פסוק י</h3>
<b>וַה' חָפֵץ דַּכְּאוֹ הֶחֱלִי.</b> הַקָּדוֹשׁ בָּרוּךְ הוּא חָפֵץ לְדַכְּאוֹ וּלְהַחֲזִירוֹ לְמוּטָב, לְפִיכָךְ הֶחֱלִי אוֹתוֹ:
<b>אִם תָּשִׂים אָשָׁם נַפְשׁוֹ וְגוֹ׳.</b> אָמַר הַקָּדוֹשׁ בָּרוּךְ הוּא: אֶרְאֶה אִם תְּהֵא נַפְשׁוֹ נוֹתֶנֶת וְנִמְסֶרֶת בִּקְדוּשָׁתִי לַהֲשִׁיבָהּ לִי אָשָׁם עַל כָּל אֲשֶׁר מָעַל, אֶגְמֹל לוֹ גְּמוּלוֹ, <b>וְיִרְאֶה זֶרַע וְגוֹ׳. אָשָׁם</b> זֶה לְשׁוֹן ׳כֹּפֶר׳, שֶׁנּוֹתֵן אָדָם לְמִי שֶׁחָטָא לוֹ, אמינד״א בלע״ז, כְּעִנְיָן שֶׁנֶּאֱמַר בַּפְּלִשְׁתִּים (שמואל א ו:ג): ״אַל תָּשִׁיבוּ אוֹתוֹ רֵיקָם כִּי הָשֵׁב תָּשִׁיבוּ לוֹ אָשָׁם״:
<h3>פסוק יא</h3>
<b>מֵעֲמַל נַפְשׁוֹ.</b> הָיָה אוֹכֵל וְשָׂבֵעַ, וְלֹא הָיָה גּוֹזֵל וְחוֹמֵס:
<b>בְּדַעְתּוֹ יַצְדִּיק צַדִּיק.</b> הָיָה שׁוֹפֵט עַבְדִּי מִשְׁפַּט אֱמֶת לְכָל הַבָּאִים לְדִין לְפָנָיו:
<b>וַעֲוֺנֹתָם.</b> הָיָה סוֹבֵל כְּדֶרֶךְ כָּל הַצַּדִּיקִים, שֶׁנֶּאֱמַר ״אַתָּה וּבָנֶיךָ תִּשְׂאוּ אֶת עֲוֹן הַמִּקְדָּשׁ״ (במדבר יח:א):
<h3>פסוק יב</h3>
<b>לָכֵן.</b> עַל עֲשׂוֹתוֹ זֹאת אֲחַלֵּק לוֹ נַחֲלָה וְגוֹרָל בָּרַבִּים עִם הָאָבוֹת הָרִאשׁוֹנִים (סוטה יד א):
<b>הֶעֱרָה לַמָּוֶת נַפְשׁוֹ.</b> לְשׁוֹן ״וַתְּעַר כַּדָּהּ״ (בראשית כד:כ):
<b>וְאֶת פֹּשְׁעִים נִמְנָה.</b> סָבַל יִסּוּרִין כְּאִלּוּ חָטָא וּפָשַׁע, וְהוּא בִּשְׁבִיל אֲחֵרִים <b>נָשָׂא חֵטְא</b> הָ<b>רַבִּים</b>:
<b>וְלַפֹּשְׁעִים יַפְגִּיעַ.</b> עַל יְדֵי יִסּוּרִין שֶׁבָּאת עַל יָדוֹ טוֹבָה לָעוֹלָם:
<h2>פרק נד</h2>
<h3>פסוק א</h3>
<b>רָנִּי עֲקָרָה.</b> יְרוּשָׁלַיִם, אֲשֶׁר הָיְתָה כְּלֹא יָלָדָה:
<b>לֹא חָלָה.</b> לְשׁוֹן לֵידָה הוּא, שֶׁהַיּוֹלֶדֶת עַל יְדֵי חִיל וַחֲבָלִים יוֹלֶדֶת:
<b>מִבְּנֵי בְעוּלָה.</b> בַּת אֱדוֹם:
<h3>פסוק ב</h3>
<b>יַטּוּ.</b> לְמֵרָחוֹק׃
<b>מֵיתָרַיִךְ.</b> הֵם חֲבָלִים דַּקִּים הַתְּלוּיִם בְּשׁוּלֵי אֹהָלִים, וְקוֹשְׁרִים בִּיתֵדוֹת, שֶׁקּוֹרִין קביל״ש בלע״ז, וְתוֹקְעִין בָּאָרֶץ:
<h3>פסוק ג</h3>
<b>תִּפְרֹצִי.</b> תִּגְבְּרוּ:
<h3>פסוק ד</h3>
<b>עֲלוּמַיִךְ.</b> נְעוּרַיִךְ:
<h3>פסוק ו</h3>
<b>כִּי תִמָּאֵס.</b> כְּשֶׁתִּמָּאֵס, פְּעָמִים שֶׁכּוֹעֵס עָלֶיהָ מְעַט:
<h3>פסוק ח</h3>
<b>בְּשֶׁצֶף קֶצֶף.</b> מְנַחֵם פָּתַר: ׳חֳרִי אַף׳, וְדוֹנָשׁ אָמַר: ׳בִּמְעַט קֶצֶף׳, כְּמוֹ <b>בְּרֶגַע קָטֹן עֲזַבְתִּיךְ</b>, וְכֵן תִּרְגֵּם יוֹנָתָן:
<b>וּבְחֶסֶד עוֹלָם.</b> שֶׁיִּתְקַיֵּם עַד עוֹלָם:
<h3>פסוק ט</h3>
<b>כִּי מֵי נֹחַ זֹאת לִי.</b> שְׁבוּעָה בְּיָדִי, וְהוֹלֵךְ וּמְפָרֵשׁ דְּבָרוֹ: <b>כַּאֲשֶׁר נִשְׁבַּעְתִּי מֵעֲבֹר מֵי נֹחַ וְגוֹ׳</b>:
<h3>פסוק י</h3>
<b>כִּי הֶהָרִים יָמוּשׁוּ.</b> אַף אִם תִּכְלֶה זְכוּת אָבוֹת וְאִמָּהוֹת, <b>חַסְדִּי מֵאִתֵּךְ לֹא יָמוּשׁ</b> (ירושלמי סנהדרין י א):
<h3>פסוק יא</h3>
<b>סֹעֲרָה.</b> שֶׁלִּבָּהּ סוֹעֵר בְּרוֹבֵי צָרוֹת:
<b>מַרְבִּיץ בַּפּוּךְ.</b> רוֹצֵף רִצְפָּתֵךְ מֵאַבְנֵי נֹפֶךְ:
<h3>פסוק יב</h3>
<b>כַּדְכֹד.</b> מִין אֶבֶן טוֹבָה:
<b>שִׁמְשֹׁתָיִךְ.</b> יוֹנָתָן תִּרְגֵּם ״אַעָךְ״, וּמְנַחֵם חִבְּרוֹ עִם ״יְשַׁמְּשׁוּנֵהּ״ (דניאל ז:י), וְיֵשׁ פּוֹתְרִין לְשׁוֹן ׳שֶׁמֶשׁ׳ – חַלּוֹנוֹת שֶׁחַמָּה זוֹרַחַת בָּהֶן, וְעוֹשִׂין כְּנֶגְדּוֹ מְחִיצָה בְּמִינֵי זְכוּכִית צְבָעִים לְנוֹי, וּמִדְרַשׁ תְּהִלִּים פּוֹתֵר ״שִׁמְשׁוֹתַיִךְ״ וְ״שֶׁמֶשׁ וּמָגֵן״ (תהלים פד:יב) שִׁנֵּי הַחוֹמָה:
<b>לְאַבְנֵי אֶקְדָּח.</b> יוֹנָתָן תִּרְגֵּם ״לְאַבְנֵי גְמַר״, ׳גּוּמְרִין׳ תַּרְגּוּם ׳גֶּחָלִים׳. פָּתַר ׳אֶקְדָּח׳ לְשׁוֹן ״קֹדְחֵי אֵשׁ״ (ישעיהו נ:יא), וְהֵם מִין אֲבָנִים טוֹבוֹת בּוֹעֲרוֹת כַּלַּפִּידִים, וְהוּא קרבונקל״א לְשׁוֹן ׳גַּחֶלֶת׳. וְיֵשׁ פּוֹתְרִין (בבא בתרא עה א) לְשׁוֹן ׳מַקְדֵּחַ׳, אֲבָנִים גְּדוֹלוֹת שֶׁכָּל חֲלַל הַפֶּתַח קָדוּחַ בְּתוֹכוֹ, וְהַמְּזוּזוֹת וְהַמִּפְתָּן וְהַסַּף כֻּלָּן מִתּוֹךְ הָאֶבֶן הֵם:
<b>לְאַבְנֵי חֵפֶץ.</b> ״לְאַבְנֵי צְרוּךְ״ (תרגום יונתן):
<h3>פסוק יד</h3>
<b>רַחֲקִי מֵעֹשֶׁק.</b> כְּמוֹ ״הִתְנַעֲרִי מֵעָפָר״ (ישעיהו נב:ב), תִּרְחֲקִי מִן הָעוֹשְׁקִים אוֹתָךְ:
(<b>רַחֲקִי מֵעֹשֶׁק.</b> תִּרְחֲקִי מִלַּעֲשׁוֹק בְּנֵי אָדָם כְּדֶרֶךְ שֶׁעוֹשִׂים רְשָׁעִים, שֶׁאוֹסְפִים מָמוֹן מִגָּזֵל, אֲבָל אַתֶּם לֹא תִצְטָרְכוּ לִגְזוֹל, כִּי לֹא תִירְאוּ מִדַּלּוּת וַעֲנִיּוּת, <b>וּמִמְּחִתָּה כִּי לֹא</b> תָבֹא וְ<b>לֹא תִקְרַב אֵלָיִךְ</b>. אברבנאל.)
(<b>בִּצְדָקָה.</b> שֶׁתַּעֲשֶׂה תִּהְיֶה נְכוֹנָה בִּגְאֻלַּת עוֹלָם, וְתִהְיֶה רְחוֹקָה מֵעֹשֶׁק בְּנֵי אָדָם כִּי לֹא תִירָאִי, אֲפִילּוּ פַּחַד וְיִרְאָה לֹא יִהְיֶה לָךְ מֵהֶם, וְתִהְיֶה רְחוֹקָה מִמְּחִתָּה שֶׁ<b>לֹּא תִקְרַב אֵלָיִךְ</b>. איל״ה שלוח״ה.)
<h3>פסוק טו</h3>
<b>הֵן גּוֹר יָגוּר אֶפֶס מֵאוֹתִי.</b> הֵן יָרֵא יִירָא וְיָגוּר מְגוֹרַת רָעוֹת, אוֹתוֹ שֶׁאֵין אֲנִי עִמּוֹ, הוּא שְׂעִיר:
<b>מִי גָר אִתָּךְ.</b> מִי אֲשֶׁר נֶאֱסַף עָלֶיךָ לְמִלְחָמָה, אוֹ <b>מִי גָר</b> – מִי שֶׁנִּתְגָּרָה בָּךְ. וְרַבּוֹתֵינוּ פֵּרְשׁוּהוּ (יבמות כד ב) בְּגֵרִים, לוֹמַר שֶׁאֵין מְקַבְּלִים גֵּרִים לִימוֹת מְשִׁיחֵנוּ. וְאַף בִּפְשׁוּטוֹ שֶׁל מִקְרָא יִתָּכֵן: מִי שֶׁנַּעֲשׂוּ גֵרִים אִתָּךְ בַּעֲנִיּוּתֵךְ, <b>עָלַיִךְ יִפֹּל</b> בְּעֲשִׁירוּתֵךְ, כְּמוֹ ״עַל פְּנֵי כָל אֶחָיו נָפָל״ (בראשית כה:יח):
<h3>פסוק טז</h3>
<b>הִנֵּה אָנֹכִי.</b> אֲשֶׁר <b>בָּרָאתִי חָרָשׁ</b> הַמְּתַקֵּן כְּלִי, וַאֲנִי אֲשֶׁר בָּרָאתִי מַשְׁחִית הַמְחַבְּלוֹ, כְּלוֹמַר: אֲנִי הוּא שֶׁגֵּרִיתִי בָּךְ אֶת הָאוֹיֵב, אֲנִי הוּא שֶׁהִתְקַנְתִּי לוֹ פֻּרְעָנִיּוֹת:
<b>וּמוֹצִיא כְלִי לְמַעֲשֵׂהוּ.</b> לְצֹרֶךְ, גּוֹמְרוֹ כָּל צָרְכּוֹ:
<h3>פסוק יז</h3>
<b>כָּל כְּלִי יוּצַר.</b> כָּל כְּלִי זַיִן אֲשֶׁר יִלְטְשׁוּהוּ וִיחַדְּדוּהוּ בִּשְׁבִילֵךְ לְהִלָּחֵם בָּךְ:
<b>יוּצַר.</b> לְשׁוֹן ״חַרְבוֹת צוּרִים״ (יהושע ה:ב), ״אַף תָּשִׁיב צוּר חַרְבּוֹ״ (תהלים פט:מד):
<h2>פרק נה</h2>
<h3>פסוק א</h3>
<b>הוֹי כָּל צָמֵא. הוֹי</b> זֶה, לְשׁוֹן קְרִיאָה וְזִמּוּן וְקִבּוּץ הוּא, וְיֵשׁ הַרְבֵּה בַּמִּקְרָא: ״הוֹי הוֹי וְנֻסוּ מֵאֶרֶץ צָפוֹן״ (זכריה ב:י):
<b>לְכוּ לַמַּיִם.</b> לַתּוֹרָה:
<b>שִׁבְרוּ.</b> לְשׁוֹן ״לִשְׁבֹּר בָּר״ (בראשית מב:ג), קְנוּ:
<b>יַיִן וְחָלָב.</b> לֶקַח טוֹב מִיַּיִן וְחָלָב:
<h3>פסוק ב</h3>
<b>לָמָּה תִשְׁקְלוּ כֶסֶף.</b> לָמָּה תִּגְרְמוּ לָכֶם לִשְׁקוֹל כֶּסֶף לְאוֹיְבֵיכֶם <b>בְּלֹא לֶחֶם</b>? (ויקרא רבה ל א)
<h3>פסוק ג</h3>
<b>חַסְדֵי דָוִד.</b> שֶׁאֶגְמוֹל לְדָוִד חֲסָדָיו:
<h3>פסוק ד</h3>
<b>לְאוּמִּים.</b> שַׂר וְגָדוֹל עֲלֵיהֶם, וּמוֹכִיחַ וּמֵעִיד דַּרְכֵיהֶם עַל פְּנֵיהֶם:
<h3>פסוק ה</h3>
<b>הֵן גּוֹי לֹא תֵדַע תִּקְרָא.</b> לְשִׁמּוּשָׁךְ, אִם אֵלַי תִּשְׁמְעוּ, לְשֵׁם ה׳ הַנִּקְרָא עָלֶיךָ:
<h3>פסוק ו</h3>
<b>בְּהִמָּצְאוֹ.</b> קֹדֶם גְּזַר דִּין, בְּעוֹד שֶׁהוּא אוֹמֵר לָכֶם ״דִּרְשׁוּנִי״:
<h3>פסוק ח</h3>
<b>כִּי לֹא מַחְשְׁבוֹתַי מַחְשְׁבוֹתֵיכֶם.</b> אֵין שֶׁלִּי וְשֶׁלָּכֶם שָׁווֹת, לְכָךְ אֲנִי אוֹמֵר לָכֶם <b>יַעֲזֹב רָשָׁע דַּרְכּוֹ</b>, וְיִתְפֹּשׂ אֶת דַּרְכִּי:
<b>וְאִישׁ אָוֶן מַחְשְׁבֹתָיו,</b> וְיִתְפֹּשׂ אֶת <b>מַחְשְׁבוֹתַי</b> לַעֲשׂוֹת הַטּוֹב בְּעֵינַי. וּמִדְרַשׁ אַגָּדָה (תנחומא בובר וישב יא): <b>כִּי לֹא מַחְשְׁבוֹתַי וְגוֹ׳</b> אֵין דִּינִי כְּדִינֵי בָּשָׂר וָדָם: אַתֶּם, מִי שֶׁמּוֹדֶה בַּדִּין מִתְחַיֵּב, אֲבָל אֲנִי ״מוֹדֶה וְעוֹזֵב יְרֻחָם״ (משלי כח:יג):
<h3>פסוק ט</h3>
<b>כִּי גָבְהוּ שָׁמַיִם וגו׳.</b> כְּלוֹמַר, כִּי יֵשׁ הֶבְדֵּל וְחִלּוּק מַעֲלוֹת וְשֶׁבַח בִּ<b>דְרָכַי</b> יוֹתֵר <b>מִדַּרְכֵיכֶם</b> וּבְ<b>מַחְשְׁבוֹתַי</b> יוֹתֵר <b>מִמַּחְשְׁבוֹתֵיכֶם</b>, כְּגָבוֹהַּ שָׁמַיִם עַל הָאָרֶץ. אַתֶּם נוֹתְנִים לֵב לִמְרוֹד בִּי, וַאֲנִי נוֹתֵן לֵב לְהָשִׁיב אֶתְכֶם:
<h3>פסוק י</h3>
<b>כִּי כַּאֲשֶׁר יֵרֵד הַגֶּשֶׁם וְהַשֶּׁלֶג.</b> וְ<b>לֹא יָשׁוּב רֵיקָם</b>, אַךְ יֵיטִיב לָעוֹלָם:
<h3>פסוק יא</h3>
<b>כֵּן יִהְיֶה דְבָרִי אֲשֶׁר יֵצֵא מִפִּי.</b> לְהוֹדִיעֲכֶם עַל יְדֵי הַנְּבִיאִים <b>לֹא יָשׁוּב רֵיקָם</b>, אַךְ יֵיטִיב לָכֶם אִם תִּשְׁמְעוּ לָהֶם:
<h3>פסוק יב</h3>
<b>כִּי בְשִׂמְחָה תֵצֵאוּ.</b> מִן הַגָּלוּת:
<b>הֶהָרִים וְהַגְּבָעוֹת יִפְצְחוּ לִפְנֵיכֶם רִנָּה.</b> שֶׁיִּתְּנוּ לָכֶם פִּרְיָם וְצִמְחָם, וְיֵהָנוּ (יְרוֹנְנוּ) יוֹשְׁבֵיהֶם:
<h3>פסוק יג</h3>
<b>תַּחַת הַנַּעֲצוּץ וְגוֹ׳.</b> רַבּוֹתֵינוּ דָּרְשׁוּ: תַּחַת הָרְשָׁעִים יַעֲלוּ צַדִּיקִים:
<b>נַעֲצוּץ</b> וְ<b>סִרְפַּד</b> – מִינֵי קוֹצִים הֵם, כְּלוֹמַר: הָרְשָׁעִים יֹאבְדוּ וְהַצַּדִּיקִים יִטְּלוּ מֶמְשַׁלְתָּם (מגילה י ב):
<h2>פרק נו</h2>
<h3>פסוק ב</h3>
<b>יַעֲשֶׂה זֹּאת. שׁוֹמֵר שַׁבָּת וְגוֹ׳</b>:
<h3>פסוק ג</h3>
<b>הַבְדֵּל יַבְדִּילַנִי ה׳ מֵעַל עַמּוֹ.</b> לָמָּה אֶתְגַּיֵּר? הֲלֹא הַקָּדוֹשׁ בָּרוּךְ הוּא יַבְדִּילֵנִי מֵעַל עַמּוֹ כְּשֶׁיְשַׁלֵּם שְׂכָרָם:
<b>וְאַל יֹאמַר הַסָּרִיס.</b> לָמָּה אֵיטִיב דְּרָכַי וּמַעֲלָלַי? <b>הֵן אֲנִי</b> כְּ<b>עֵץ יָבֵשׁ</b>, מֵאֵין זִכָּרוֹן:
<h3>פסוק ד</h3>
<b>וּמַחֲזִיקִים.</b> אוֹחֲזִים:
<h3>פסוק ז</h3>
<b>לְכָל הָעַמִּים.</b> וְלֹא לְיִשְׂרָאֵל לְבַדָּם, כִּי אַף לַגֵּרִים:
<h3>פסוק ח</h3>
<b>עוֹד אֲקַבֵּץ עָלָיו.</b> מִן הָאֻמּוֹת שֶׁיִּתְגַּיְּרוּ וְנִלְווּ עֲלֵיהֶם:
<b>לְנִקְבָּצָיו.</b> נוֹסָפִים עַל קִבּוּצֵי יִשְׂרָאֵל:
<h3>פסוק ט</h3>
<b>כֹּל חַיְתוֹ שָׂדָי.</b> כָּל גֵּרֵי הָאֻמּוֹת, <b>אֵתָיוּ</b> וְהִתְקָרְבוּ אֵלַי, וְתֹאכְלוּ אֶת <b>כָּל חַיְתוֹ בַּיַּעַר</b>, אֶת גִּבּוֹרֵי הָאֻמּוֹת שֶׁאִמְּצוּ אֶת לִבָּם מִלְּהִתְגַּיֵּר:
<b>חַיְתוֹ שָׂדָי.</b> חַיַּת הַשָּׂדֶה אֵין כֹּחָהּ רַב כְּחַיַּת הַיַּעַר, חַיַּת הַשָּׂדֶה חֲלָשָׁה וְתַשּׁוּשַׁת כֹּחַ מֵחַיַּת הַיַּעַר, וְעַל שֶׁאָמַר <b>עוֹד אֲקַבֵּץ עָלָיו</b> אָמַר הַמִּקְרָא הַזֶּה:
<h3>פסוק י</h3>
<b>צֹפָיו עִוְרִים כֻּלָּם.</b> לְפִי שֶׁאָמַר ״דִּרְשׁוּ ה׳״ (ישעיהו נה:ו) וְכָל הָעִנְיָן, וְהֵם אֵינָם שׁוֹמְעִים, חוֹזֵר וְאוֹמֵר: הִנֵּה הַנְּבִיאִים צוֹעֲקִים לָהֶם וּמַכְרִיזִים עַל הַתְּשׁוּבָה וְתֵיטִיב לָהֶם, וַהֲרֵי פַּרְנָסֵיהֶם כְּעִוְרִים כֻּלָּם, וְאֵינָם רוֹאִין אֶת הַנּוֹלָדוֹת, כְּצוֹפֶה הַמֻּפְקָד לִרְאוֹת אֶת הַחֶרֶב בָּא לְהַזְהִיר אֶת הָעָם, וְהוּא עִוֵּר מִלִּרְאוֹת אֶת הַחֶרֶב בָּאָה וְאִלֵּם מִלְּהַזְהִיר אֶת הָעָם, כַּכֶּלֶב שֶׁמִּנּוּהוּ לִשְׁמֹר הַבַּיִת וְהוּא אִלֵּם מִ<b>לִּנְבֹּחַ</b>, כָּךְ פַּרְנָסֵי יִשְׂרָאֵל אֵינָם מַזְהִירִין אוֹתָם לַחֲזוֹר לַמּוּטָב:
<b>הֹזִים שֹׁכְבִים.</b> פֵּירֵשׁ דּוּנָשׁ: נִרְדָּמִים שׁוֹכְבִין, וְיוֹנָתָן תִּרְגֵּם: ״נַיְימִין שָׁכְבִין״, וְאֵין לוֹ דִּמְיוֹן:
<h3>פסוק יא</h3>
<b>וְהַכְּלָבִים עַזֵּי נֶפֶשׁ.</b> רוֹצִים לְמַלֹּאות כְּרֵסָם (אינגר״ש בלע״ז):
<b>וְהֵמָּה רֹעִים.</b> כְּמוֹ שֶׁהַכְּלָבִים <b>לֹא יָדְעוּ שָׂבְעָה</b>, כֵּן הָ<b>רֹעִים לֹא יָדְעוּ הָבִין</b> מַה יִּהְיֶה בְּאַחֲרִית הַיָּמִים:
<b>כֻּלָּם.</b> לְדֶרֶךְ הֲנָיָתָם <b>פָּנוּ אִישׁ לְבִצְעוֹ</b>, לִגְזוֹל אֶת שְׁאָר הָעָם שֶׁהֵם מְמֻנִּים עֲלֵיהֶם:
<b>מִקָּצֵהוּ.</b> כְּמוֹ ״כָּל הָעָם מִקָּצֶה״ (בראשית יט:ד), מִקְצֵה מִנְיָנָם וְעַד קָצֵהוּ, כֻּלָּם נוֹהֲגִים כֵּן:
<h3>פסוק יב</h3>
<b>אֵתָיוּ אֶקְחָה יַיִן.</b> כָּךְ הָיוּ אוֹמְרִים זֶה לָזֶה:
<b>וְהָיָה כָזֶה יוֹם מָחָר.</b> בְּמַאֲכָל וּבְמִשְׁתֶּה:
<h2>פרק נז</h2>
<h3>פסוק א</h3>
<b>הַצַּדִּיק אָבָד.</b> כְּגוֹן יֹאשִׁיָּהוּ:
<b>וְאֵין אִישׁ שָׂם עַל לֵב.</b> לָמָּה נִסְתַּלֵּק:
<b>בְּאֵין מֵבִין.</b> אֵין בַּנּוֹתָרִים מֵבִין, מָה רָאָה הַקָּדוֹשׁ בָּרוּךְ הוּא לְסַלְּקוֹ:
<b>כִּי מִפְּנֵי הָרָעָה</b> הָעֲתִידָה לָבוֹא אֶל הַדּוֹר <b>נֶאֱסַף הַצַּדִּיק</b>:
<h3>פסוק ב</h3>
<b>יָבֹא שָׁלוֹם.</b> כִּי כֵן אָמַר הַקָּדוֹשׁ בָּרוּךְ הוּא: יָבֹא הַצַּדִּיק הַזֶּה אֶל אֲבוֹתָיו בְּשָׁלוֹם וְאַל יִרְאֶה בָּרָעָה:
<b>יָנוּחוּ עַל מִשְׁכְּבוֹתָם.</b> בִּהְיוֹת הָרָעָה, זֶה שֶׁהָיָה <b>הֹלֵךְ נְכֹחוֹ</b> בְּיָשְׁרוֹ, כְּמוֹ ״עֲשׂוֹת נְכֹחָה״ (עמוס ג:י):
<h3>פסוק ג</h3>
<b>וְאַתֶּם קִרְבוּ הֵנָּה.</b> הַנּוֹתָרִים מִשֶּׁנִּסְתַּלְּקוּ הַצַּדִּיקִים, וּתְקַבְּלוּ פֻּרְעָנוּתֵיכֶם:
<b>בְּנֵי עֹנְנָה.</b> בְּנֵי כְּשָׁפִים:
<b>זֶרַע מְנָאֵף.</b> שֶׁהַזָּכָר מְנָאֵף:
<b>וַתִּזְנֶה.</b> הַנְּקֵבָה:
<h3>פסוק ד</h3>
<b>עַל מִי תִּתְעַנָּגוּ.</b> מֵאַחַר שֶׁשַּׁבְתֶּם מֵאַחֲרַי, עַל מִי תִּשָּׁעֲנוּ לְהִתְעַנֵּג בְּטוֹבָה? אִלּוּ זְכִיתֶם, אָז תִּתְעַנְּגוּ עַל ה׳, אֲבָל עַכְשָׁיו עַל מִי תִּתְעַנָּגוּ?
<b>עַל מִי תַּרְחִיבוּ פֶה.</b> כְּשֶׁאַתֶּם מְתַעְתְּעִים וּמַלְעִיבִים בִּנְבִיאָיו:
<h3>פסוק ה</h3>
<b>הַנֵּחָמִים בָּאֵלִים.</b> הַמִּתְחַמְּמִין בְּשִׁכְבַת זֶרַע תַּחַת אֵלָה וְאַלּוֹן (נידה יג א):
<b>שׁוֹחֲטֵי הַיְלָדִים.</b> לְקָרְבַּן עֲבוֹדָה זָרָה:
<b>סְעִפֵי.</b> נִקְרַת הַצּוּרִים, וְכֵן (שופטים טו:יא) ״אֶל סְעִיף סֶלַע״:
<h3>פסוק ו</h3>
<b>בְּחַלְּקֵי נַחַל.</b> אֲבָנִים אֲשֶׁר בַּנַּחַל:
<b>חֶלְקֵךְ.</b> בָּהֶם יִרְגְּמוּ אוֹתָךְ:
<b>הֵם הֵם גּוֹרָלֵךְ.</b> לְהִתְעַצֵּב בָּהֶם. לָמָּה? כִּי <b>גַּם לָהֶם שָׁפַכְתְּ נֶסֶךְ</b>:
<b>הַעַל אֵלֶּה אֶנָּחֵם.</b> מִלְּהָרַע לָךְ?
<h3>פסוק ז</h3>
<b>שַׂמְתְּ מִשְׁכָּבֵךְ.</b> מִשְׁכַּב נֵאוּפֵךְ לְעֲבוֹדָה זָרָה עַל הֶהָרִים הָרָמִים:
<h3>פסוק ח</h3>
<b>וְאַחַר הַדֶּלֶת וְהַמְּזוּזָה שַׂמְתְּ זִכְרוֹנֵךְ.</b> לְמִי שֶׁהוּא מְדַמֶּה אוֹתָהּ לְאִשָּׁה מְנָאֶפֶת, אֲשֶׁר נוֹאֲפֶיהָ צוֹפִים וּמַמְתִּינִים לִפְנֵי פֶּתַח בֵּיתָהּ, וְהִיא לִבָּהּ וְזִכְרוֹנָהּ אֶל הַדֶּלֶת וְהַמְּזוּזָה, אֵיךְ תִּפְתַּח וְתֵצֵא אֲלֵיהֶם:
<b>כִּי מֵאִתִּי גִּלִּית וַתַּעֲלִי.</b> אֶצְלִי הָיִית שׁוֹכֶבֶת, וְגִלִּית הַכִּסּוּי שֶׁהָיוּ מְכֻסִּים יַחַד, וַתַּעֲלִי מֵאֶצְלִי:
<b>הִרְחַבְתְּ מִשְׁכָּבֵךְ.</b> לְקַבֵּל בּוֹ נוֹאֲפִים הַרְבֵּה:
<b>וַתִּכְרָת לָךְ</b> בְּרִית <b>מֵהֶם</b>:
<b>אָהַבְתְּ מִשְׁכָּבָם.</b> כְּשֶׁ<b>חָזִית</b> לָךְ <b>יָד</b> וּמָקוֹם לְהַרְאוֹת לָהֶם אַהֲבָתֵךְ:
<b>יָד.</b> אייש״י בלע״ז, וְכֵן ״רְאוּ חֶלְקַת יוֹאָב אֶל יָדִי״ (שמואל ב יד:ל):
<h3>פסוק ט</h3>
<b>וַתָּשֻׁרִי לַמֶּלֶךְ בַּשֶּׁמֶן.</b> וַאֲנִי מִתְּחִלָּה גִּדַּלְתִּיךְ, וְהָיִית מְקַבֶּלֶת פְּנֵי מַלְכֵּךְ בְּכָל מִינֵי תַּפְנוּקִים. <b>וַתָּשֻׁרִי</b> לְשׁוֹן רְאִיַּת פָּנִים, כְּמוֹ ״אֲשׁוּרֶנּוּ וְלֹא קָרוֹב״ (במדבר כד:יז), וְכֵן ״וּתְשׁוּרָה אֵין לְהָבִיא״ (שמואל א ט:ז) דּוֹרוֹן שֶׁל הַקְבָּלַת פָּנִים:
<b>וַתְּשַׁלְּחִי צִירָיִךְ.</b> שְׁלוּחַיִךְ לְ<b>מֵרָחוֹק</b>, לִגְבּוֹת מַס מִמַּלְכֵי הָאֻמּוֹת:
<b>וַתַּשְׁפִּילִי.</b> אֶת חִזְקֵי הָאֻמּוֹת עַד שְׁאוֹל; כֵּן תִּרְגְּמוֹ יוֹנָתָן:
<h3>פסוק י</h3>
<b>בְּרֹב דַּרְכֵּךְ יָגַעַתְּ.</b> נִתְעַסַּקְתְּ בִּצְרָכַיִךְ לְמַלֹּאת תַּאֲוָתֵךְ לְהַרְבּוֹת הוֹנֵךְ:
<b>לֹא אָמַרְתְּ נוֹאָשׁ.</b> אֶתְיָאֵשׁ מֵאֵלּוּ וְלֹא אָחוּשׁ עוֹד לַעֲסוֹק בָּהֶן, כִּי בַּתּוֹרָה וּבַמִּצְווֹת אֶתֵּן לֵב:
<b>חַיַּת יָדֵךְ מָצָאת.</b> צֹרֶךְ יָדֵךְ מָצָאת, הִצְלַחְתְּ בְּמַעֲשַׂיִךְ:
<b>עַל כֵּן לֹא חָלִית.</b> לֹא נֶחֱלָה לִבֵּךְ לִדְאֹג עַל עֲבוֹדָתִי, לַעֲסֹק בַּתּוֹרָה. <b>חַיַּת</b> – לְשׁוֹן עֲרָבִי הוּא: צֹרֶךְ:
<h3>פסוק יא</h3>
<b>וְאֶת מִי דָּאַגְתְּ.</b> מִמִּי נִתְיָרֵאת?
<b>כִּי תְכַזֵּבִי.</b> כִּי פָּסַקְתְּ לָךְ מֵעֲבוֹדָתִי וְכָזַבְתְּ בִּי, כְּמוֹ ״לֹא יְכַזְּבוּ מֵימָיו״ (ישעיהו נח:יא), ״כָּל הָאָדָם כֹּזֵב״ (תהלים קטז:יא). פליינצ״א בלע״ז, וְכֵן כָּל לְשׁוֹן ׳כָּזָב׳ – מִי שֶׁבּוֹטְחִין עָלָיו וְהוּא כּוֹזֵב וּבוֹגֵד:
<b>הֲלֹא אֲנִי מַחְשֶׁה.</b> שֶׁהֶחֱשֵׁיתִי עַל כַּמָּה פְּשָׁעִים שֶׁפָּשַׁעְתְּ בִּי:
<h3>פסוק יב</h3>
<b>אֲנִי אַגִּיד צִדְקָתֵךְ.</b> אֲנִי תָּמִיד מַגִּיד לָךְ דְּבָרִים, שֶׁאִם תַּעֲשִׂי אוֹתָם תִּצְדְּקִי:
<b>וְאֶת מַעֲשַׂיִךְ.</b> שֶׁאַתָּה עוֹשֶׂה שֶׁלֹּא בִּרְצוֹנִי, <b>לֹא יוֹעִילוּךְ</b> בְּעֵת רָעָתֵךְ:
<h3>פסוק יג</h3>
<b>בְּזַעֲקֵךְ יַצִּילוּךְ קִבּוּצַיִךְ.</b> יָקוּמוּ נָא קְבוּצוֹת אֱלִילִים וּפְסִילִים וּמַכְחִישֵׁי תּוֹרָה אֲשֶׁר קִבַּצְתָּ, וְיַצִּילוּךְ בְּזַעֲקֵךְ מִצָּרָתֵךְ. הֲלֹא <b>אֶת כֻּלָּם יִשָּׂא רוּחַ</b> וְלֹא יוּכְלוּ לְהַצִּיל:
<h3>פסוק יד</h3>
<b>וְאָמַר סֹלּוּ סֹלּוּ.</b> כֹּה אָמַר הַנָּבִיא בִּשְׁמִי לְעַמִּי: כִּבְשׁוּ מְסִלָּה סְלוּלָה, פַּנּוּ יֵצֶר הָרַע מִדַּרְכֵיכֶם (סוכה נב א):
<b>הָרִימוּ מִכְשׁוֹל.</b> סַלְּקוּ הָאֲבָנִים שֶׁאַתֶּם נִכְשָׁלִים רַגְלֵיכֶם בָּהֶם, הֵם הִרְהוּרֵי רֶשַׁע:
<h3>פסוק טו</h3>
<b>מָרוֹם וְקָדוֹשׁ</b> אֲנִי <b>שֹׁכֵן</b>, וּמִשָּׁם אֲנִי עִם <b>דַּכָּא וּשְׁפַל רוּחַ</b>, שֶׁאֲנִי מַרְכִּין שְׁכִינָתִי עָלָיו:
<b>שְׁפָלִים. נִדְכָּאִים</b>, סוֹבְלֵי עֹנִי וָחֳלָיִים:
<h3>פסוק טז</h3>
<b>כִּי לֹא לְעוֹלָם אָרִיב.</b> אִם אָבִיא יִסּוּרִין עַל הָאָדָם, אֵין תַּחֲרוּתִי עָלָיו לְאֹרֶךְ יָמִים, וְלֹא קִצְפִּי <b>לָנֶצַח</b>:
<b>כִּי רוּחַ מִלְּפָנַי יַעֲטוֹף.</b> כַּאֲשֶׁר רוּחַ הָאָדָם, שֶׁהוּא מִלְּפָנַי שֶׁנִּתַּן בּוֹ מֵאִתִּי, יַעֲטוֹף יוֹדֶה וְיִכָּנַע עַל מַעֲלוֹ, כְּמוֹ (איכה ב:יט) ״הָעֲטוּפִים בָּרָעָב״, ״בֵּעָטֵף עוֹלֵל״ (שם), וְהַנְּשָׁמוֹת שֶׁאֲנִי עָשִׂיתִי:
<b>כִּי רוּחַ מִלְּפָנַי.</b> ׳כִּי׳ זֶה מְשַׁמֵּשׁ בִּלְשׁוֹן ׳כַּאֲשֶׁר׳, כְּמוֹ ״כִּי תִרְאֶה״ (שמות כג:ה), ״כִּי תָבוֹא״ (דברים כג:כה). כְּלוֹמַר: כְּשֶׁרוּחוֹ נֶעֱטֶפֶת וְהוּא נִכְנָע, אֲנִי מְבַטֵּל רִיבִי וְקִצְפִּי מֵעָלָיו:
<h3>פסוק יז</h3>
<b>בַּעֲוֺן בִּצְעוֹ.</b> גְּזֵלָתוֹ:
<b>קָצַפְתִּי.</b> תְּחִלָּה <b>וְאַכֵּהוּ, הַסְתֵּר</b> פָּנַי תָּמִיד מִצָּרָתוֹ, <b>וְאֶקְצֹף</b>, וְעַל כִּי הוֹלֵךְ <b>שׁוֹבָב בְּדֶרֶךְ לִבּוֹ</b>. וְסָרֵס אֶת הַמִּקְרָא וְכֵן פֵּרוּשׁוֹ: <b>בַּעֲוֺן בִּצְעוֹ וַיֵּלֶךְ שׁוֹבָב בְּדַרְכֵי לִבּוֹ קָצַפְתִּי וְאַכֵּהוּ</b>:
<h3>פסוק יח</h3>
<b>דְּרָכָיו רָאִיתִי.</b> כְּשֶׁהוּא נִכְנָע מִלְּפָנַי שֶׁבָּאַתְהוּ צָרָה:
<b>וְאֶרְפָּאֵהוּ וְאַנְחֵהוּ.</b> אוֹלִיכוֹ בְּדֶרֶךְ מַרְפֵּא, אוֹ <b>וְאַנְחֵהוּ</b> לְשׁוֹן הֲנָחָה וּמַרְגּוֹעַ:
<b>לוֹ וְלַאֲבֵלָיו.</b> לַמִּצְטַעֲרִים עָלָיו:
<h3>פסוק יט</h3>
<b>בּוֹרֵא נִיב שְׂפָתָיִם.</b> בּוֹרֵא אֲנִי לוֹ נִיב שְׂפָתַיִם חָדָשׁ, כְּלַפֵּי שֶׁבָּאַתְהוּ צָרָה עַד עַתָּה, וְהַכֹּל קָרְאוּ עָלָיו תִּגָּר, יִקְרְאוּ לוֹ: <b>שָׁלוֹם שָׁלוֹם</b>:
<b>לָרָחוֹק וְלַקָּרוֹב.</b> שְׁנֵיהֶם שָׁוִין: מִי שֶׁנִּתְיַשֵּׁן וְהֻרְגַּל בְּתוֹרָתִי וַעֲבוֹדָתִי מִנְּעוּרָיו, וּמִי שֶׁנִּתְקָרֵב עַתָּה מִקָּרוֹב לָשׁוּב מִדַּרְכּוֹ הָרָעָה (ברכות לד ב). <b>אָמַר ה׳ וּרְפָאתִיו</b> מֵחָלְיוֹ וּמֵחֲטָאָיו:
<h3>פסוק כ</h3>
<b>וְהָרְשָׁעִים.</b> שֶׁאֵין נוֹתְנִין לֵב לָשׁוּב:
<b>כַּיָּם נִגְרָשׁ.</b> הַיָּם הַזֶּה גַּלָּיו מִתְגָּאִים לָרוּם לְמַעְלָה וְלָצֵאת חוּץ לִגְבוּל הַחוֹל ״אֲשֶׁר שַׂמְתִּי גְּבוּל לַיָּם״ (ירמיהו ה:כב), וּכְשֶׁמַּגִּיעַ שָׁם הוּא נִשְׁבָּר עַל כָּרְחוֹ, וְכָל זֶה גַּל חֲבֵרוֹ רוֹאֶה וְאֵינוֹ חוֹזֵר בּוֹ. כָּךְ הָרָשָׁע רוֹאֶה אֶת חֲבֵרוֹ לוֹקֶה בְּרִשְׁעוֹ וְאֵינוֹ חוֹזֵר בּוֹ. וּמָה הַיָּם רִפְשׁוֹ וְסִרְיוֹתוֹ עַל פִּיו, כָּךְ הָרְשָׁעִים סִרְיוֹתָם בְּפִיהֶם; כְּגוֹן פַּרְעֹה אָמַר ״מִי ה׳״ (שמות ה:ב), סַנְחֵרִיב אָמַר ״מִי בְּכָל אֱלֹהֵי הָאֲרָצוֹת״ (ישעיהו לו:כ), נְבוּכַדְנֶצַּר אָמַר ״אֶדַּמֶּה לְעֶלְיוֹן״ (ישעיהו יד:יד):
<b>כַּיָּם נִגְרָשׁ.</b> כְּיָם אֲשֶׁר נִגְרָשׁ, שֶׁגּוֹרֵשׁ כָּל הַיּוֹם רֶפֶשׁ וָטִיט:
<h3>פסוק כא</h3>
<b>אֵין שָׁלוֹם.</b> כְּלַפֵּי שֶׁאָמַר לַצַּדִּיקִים וּלְבַעֲלֵי תְּשׁוּבָה ״שָׁלוֹם שָׁלוֹם לָרָחוֹק וְגוֹ׳״ (ישעיהו נז:יט), חָזַר וְאָמַר ״אֵין שָׁלוֹם לָרְשָׁעִים״:
<h2>פרק נח</h2>
<h3>פסוק א</h3>
<b>וְהַגֵּד לְעַמִּי פִּשְׁעָם.</b> אֵלּוּ תַּלְמִידֵי חֲכָמִים, שֶׁכָּל שִׁגְגָתָם פֶּשַׁע, שֶׁשִּׁגְגַת תַּלְמוּד עוֹלָה זָדוֹן:
<b>וּלְבֵית יַעֲקֹב חַטֹּאתָם.</b> אֵלּוּ עַמֵּי הָאָרֶץ, שֶׁאַף זְדוֹנָם שְׁגָגָה (בבא מציעא לג ב):
<h3>פסוק ב</h3>
<b>וְאוֹתִי יוֹם יוֹם יִדְרֹשׁוּן.</b> כְּעִנְיָן שֶׁנֶּאֱמַר ״וַיְפַתּוּהוּ בְּפִיהֶם״ (תהלים עח:לו):
<b>וְדַעַת דְּרָכַי יֶחְפָּצוּן.</b> חֲפֵצִים לִשְׁאוֹל הוֹרָאוֹת לַחֲכָמִים, כְּאִלּוּ רוֹצִים לְקַיְּמָם:
<b>כְּגוֹי אֲשֶׁר צְדָקָה עָשָׂה וגו׳.</b> כָּךְ שׁוֹאֲלִים אוֹתִי תָּמִיד מִשְׁפַּט צֶדֶק, וְאֵין דַּעְתָּם לְקַיְּמָם. וּכְשֶׁהֵן צָמִים וְאֵין נַעֲנִין, אוֹמְרִים: <b>לָמָּה צַמְנוּ וְלֹא רָאִיתָ</b>? וַאֲנִי אוֹמֵר: <b>הֵן בְּיוֹם צוֹמְכֶם תִּמְצְאוּ חֵפֶץ</b> – כָּל חֶפְצֵי צָרְכֵיכֶם אַתֶּם עֲמֵלִים לִמְצוֹא, וְאַף בְּגָזֵל וְחָמָס:
<h3>פסוק ג</h3>
<b>וְכָל עַצְּבֵיכֶם.</b> בַּעֲלֵי חוֹב שֶׁלָּכֶם, הַנֶּעֱצָבִים עַל יֶדְכֶם, אַתֶּם נוֹגְשִׂים אוֹתָם <b>בְּיוֹם צֹמְכֶם</b>:
<h3>פסוק ד</h3>
<b>לֹא תָצוּמוּ כַיּוֹם.</b> כְּמִשְׁפַּט הַיּוֹם, לִשְׁבּוֹר לְבַבְכֶם כְּדֵי שֶׁיִּשָּׁמַע <b>קוֹלְכֶם בַּמָּרוֹם</b>:
<h3>פסוק ה</h3>
<b>הֲלָכֹף.</b> הֵ״א זוֹ תְּמִיהָא, כְּלוֹמַר: שֶׁמָּא <b>לָכֹף כְּאַגְמוֹן רֹאשׁוֹ</b> אֲנִי צָרִיךְ? <b>אַגְמוֹן</b> הוּא כְּמִין מַחַט כָּפוּף, וְצָדִין בּוֹ דָּגִים וְקוֹרִין לוֹ איי״ם בלע״ז:
<b>הֲלָזֶה תִּקְרָא צוֹם.</b> לְשׁוֹן תְּמִיהָא, לְפִיכָךְ הַהֵ״א נְקוּדָה חֲטַף פַּתַּח:
<h3>פסוק ו</h3>
<b>חַרְצֻבּוֹת.</b> לְשׁוֹן קִשּׁוּר וְאִסּוּר:
<b>מוֹטָה.</b> הַטָּיַת מִשְׁפָּט:
<b>וְכָל מוֹטָה תְּנַתֵּקוּ.</b> תִּרְגֵּם יוֹנָתָן: ״וְכָל דִּין מַסְטֵי תְּסַלְּקוּן״:
<h3>פסוק ז</h3>
<b>וַעֲנִיִּים מְרוּדִים.</b> נֶאֱנָחִים וְנֶאֱנָקִים עַל צָרָתָם, כְּגוֹן ״עָנְיִי וּמְרוּדִי״ (איכה ג:יט), ״אָרִיד בְּשִׂיחִי״ (תהלים נה:ג):
<b>וּמִבְּשָׂרְךָ.</b> וּמִקְּרוֹבְךָ:
<h3>פסוק ח</h3>
<b>יִבָּקַע כַּשַּׁחַר.</b> כְּעַמּוּד הַשַּׁחַר הַבּוֹקֵעַ בֶּעָבִים:
<b>וַאֲרֻכָתְךָ מְהֵרָה.</b> וּרְפוּאָתְךָ מְהֵרָה, כְּמוֹ ״אַעֲלֶה אֲרֻכָה לָךְ״ (ירמיהו ל:יז):
<h3>פסוק י</h3>
<b>וְתָפֵק לָרָעֵב נַפְשֶׁךָ.</b> בְּתַנְחוּמֵי דְּבָרִים טוֹבִים (בבא בתרא ט ב):
<h3>פסוק יא</h3>
<b>בְּצַחְצָחוֹת.</b> בְּעֵת צִמָּאוֹן וּבַצּוֹרֶת; כָּךְ תִּרְגֵּם יוֹנָתָן:
<b>יַחֲלִיץ.</b> יְזַיֵּן, כְּמוֹ ״חֲלוּצֵי צָבָא״ (במדבר לא:ה):
<h3>פסוק יב</h3>
<b>מְשׁוֹבֵב נְתִיבוֹת לָשָׁבֶת.</b> תִּרְגֵּם יוֹנָתָן: ״מְתִיב רַשִׁיעַיָּא לְאוֹרַיְיתָא״:
<b>מְשׁוֹבֵב.</b> כְּמוֹ ׳מֵשִׁיב׳:
<b>לָשָׁבֶת.</b> לְיִשּׁוּבוֹ שֶׁל עוֹלָם:
<h3>פסוק יד</h3>
<b>נַחֲלַת יַעֲקֹב אָבִיךָ.</b> נַחֲלָה בְּלֹא מְצָרִים, כְּמָה שֶׁנֶּאֱמַר ״וּפָרַצְתָּ יָמָּה וָקֵדְמָה וְגוֹ׳״ (בראשית כח:יד). לֹא כְּאַבְרָהָם שֶׁנֶּאֱמַר (בראשית יג:טו) ״הָאָרֶץ אֲשֶׁר אַתָּה רוֹאֶה״. וְיַעֲקֹב שָׁמַר אֶת הַשַּׁבָּת, שֶׁנֶּאֱמַר (בראשית לג:יח) ״וַיִּחַן אֶת פְּנֵי הָעִיר״, שֶׁקָּבַע תְּחוּמִין עִם דִּמְדּוּמֵי חַמָּה. כָּךְ פֵּרֵשׁ רַבִּי שִׁמְשׁוֹן:
<h2>פרק נט</h2>
<h3>פסוק א</h3>
<b>הֵן לֹא קָצְרָה.</b> אֶת אֲשֶׁר לֹא נוֹשַׁעְתֶּם, לֹא מִקֹּצֶר יָדוֹ הוּא:
<h3>פסוק ב</h3>
<b>הִסְתִּירוּ פָנִים.</b> גָּרְמוּ לָכֶם שֶׁהִסְתִּיר פָּנָיו מִכֶּם:
<h3>פסוק ג</h3>
<b>נְגֹאֲלוּ.</b> לְשׁוֹן ׳טִנּוּף׳, וְכֵן ״לֶחֶם מְגֹאָל״ (מלאכי א:ז):
<h3>פסוק ה</h3>
<b>צִפְעוֹנִי.</b> מִין נָחָשׁ רַע:
<b>בִּקֵּעוּ.</b> אישקלורש״ט בלע״ז, כְּלוֹמַר: מַעֲשִׂים מְכֹעָרִים שֶׁאֵינָם לְטוֹבָתָם עָשׂוּ:
<b>וְקוּרֵי עַכָּבִישׁ.</b> איריני״ש בלע״ז, וְקוּרֵי – אורטור״ש בלע״ז. <b>קוּרֵי</b> הֵם כְּלֵי הָאוֹרֵג שֶׁהַשְּׁתִי מוּסָךְ בָּהֶן, וּמְנַחֵם חִבְּרוֹ בְּמַחְבֶּרֶת קוֹרוֹת, עַל שֵׁם שֶׁהָעַכָּבִישׁ מֵיסָךְ אֲרִיגוֹתָיו בְּקוֹרוֹת:
<b>וְהַזּוּרֶה.</b> תִּרְגֵּם יוֹנָתָן: ״מְשַׁחְנָן״, לְשׁוֹן ׳חִמּוּם׳, שֶׁקּוֹרִין בלע״ז קובי״ר; הַמְחַמְּמָן יוֹצֵא מֵהֶן כְּשֶׁהוּא מְבַקֵּעַ הַקְּלִפָּה. וְעִקַּר לְשׁוֹן וְהַזּוּרֶה לְשׁוֹן ׳עִצּוּר׳ הוּא, לְהוֹצִיא הַבָּלוּעַ בְּתוֹכוֹ, כְּמוֹ ״וַיָּזַר אֶת הַגִּזָּה״ (שופטים ו:לח), וְעִצּוּרוֹ שֶׁל זֶה הוּא חִמּוּמוֹ:
<b>אֶפְעֶה.</b> מִין נָחָשׁ שֶׁהוּא רַע, כָּךְ לֹא יִשְׁתַּלְּמוּ בְּמַעֲשֵׂיהֶם אֶלָּא רָעָה:
<h3>פסוק ח</h3>
<b>וְאֵין מִשְׁפָּט בְּמַעְגְּלוֹתָם.</b> כְּלוֹמַר, אֵין בְּמַעְגַּל דַּרְכֵיהֶם דָּבָר נִשְׁפָּט בֶּאֱמֶת כְּמִשְׁפָּטוֹ:
<b>נְתִיבוֹתֵיהֶם עִקְּשׁוּ לָהֶם.</b> הֵם הֶעֱווּ אֶת דַּרְכָּם לְעַצְמָם:
<h3>פסוק ט</h3>
<b>רָחַק מִשְׁפָּט מִמֶּנּוּ.</b> שֶׁהָיִינוּ צוֹעֲקִים חָמָס מֵאוֹיְבֵינוּ, וְאֵין הַקָּדוֹשׁ בָּרוּךְ הוּא שׁוֹפֵט לִנְקוֹם נְקָמָה:
<b>וְלֹא תַשִּׂיגֵנוּ צְדָקָה.</b> הַנֶּחָמוֹת הַטּוֹבוֹת שֶׁהִבְטִיחָנוּ אֵין מַשִּׂיגוֹת אוֹתָנוּ לָבוֹא:
<b>לִנְגֹהוֹת.</b> נְקַוֶּה, וּ<b>בָאֲפֵלוֹת נְהַלֵּךְ</b>:
<h3>פסוק י</h3>
<b>בָּאַשְׁמַנִּים.</b> מְנַחֵם פָּתַר לְשׁוֹן ׳מַחֲשַׁכִּים׳, וְרֹב הַפּוֹתְרִים מוֹדִים לוֹ. אֲבָל דּוּנַשׁ פָּתַר בּוֹ לְשׁוֹן ׳שׁוּמָן׳, וְהָאָלֶ״ף נוֹסָף בּוֹ, כְּמוֹ אָלֶ״ף שֶׁבְּ״אַחֲוָתִי״ (איוב יג:יז), וְשֶׁבְּ״אַכְזָב״ (ירמיה טו:יח), וְ״דֶרֶךְ הָאֲתָרִים״ (במדבר כא:א). אַף כָּאן בֵּין הָאַשְׁמַנִּים בֵּין הַחַיִּים הַשְּׁמֵנִים אֲנַחְנוּ <b>כַּמֵּתִים</b>. וְיוֹנָתָן תִּרְגֵּם לְשׁוֹן ׳מַסְגֵּר׳: ״אִיתַאֲחַד בְּאַפְנָא כְּמָה דַאֲחִידִין קִבְרַיָּא בְּאַפֵּי מֵיתַיָּא״:
<h3>פסוק יא</h3>
<b>הָגֹה נֶהְגֶּה.</b> לְשׁוֹן ׳יְלָלָה׳:
<h3>פסוק יג</h3>
<b>דַּבֶּר עֹשֶׁק.</b> כְּמוֹ ׳לְדַבֵּר עֹשֶׁק׳:
<b>הֹרוֹ וְהֹגוֹ.</b> לִירוֹת וּלְהוֹצִיא. <b>הֹרוֹ</b> לְשׁוֹן ״יָרָה בַיָּם״ (שמות טו:ד). דָּבָר אַחֵר: <b>הֹרוֹ וְהֹגוֹ</b> – הָרַב וְהַתַּלְמִיד שֵׁם הַמָּקוֹר (סא"א), <b>וְהֹגוֹ</b> כְּמוֹ ״כַּאֲשֶׁר הֹגָה מִן הַמְּסִלָּה״ (שמואל ב כ:יג), ״הָגוֹ סִיגִים מִכָּסֶף״ (משלי כה:ד):
<h3>פסוק יד</h3>
<b>וְהֻסַּג אָחוֹר מִשְׁפָּט.</b> נִקְמָתֵנוּ מֵאוֹיְבֵינוּ, שֶׁהִיא תְּלוּיָה בְּהַקָּדוֹשׁ בָּרוּךְ הוּא, וְצִדְקָתוֹ עוֹמֶדֶת <b>מֵרָחוֹק</b>. לָמָּה? <b>כִּי כָשְׁלָה אֱמֶת</b> בִּרְחוֹבוֹתֵינוּ, וְכֵיוָן שֶׁהָ<b>אֱמֶת כָּשְׁלָה</b> מֵאֶרֶץ, אַף מִשָּׁמַיִם אֵין הַצֶּדֶק וְהַמִּשְׁפָּט בָּאִין:
<h3>פסוק טו</h3>
<b>מִשְׁתּוֹלֵל.</b> מֻחְזָק שׁוֹטֶה עַל הַבְּרִיּוֹת (סנהדרין צז א), כְּמוֹ ״אֵלְכָה שׁוֹלָל״ (מיכה א:ח), וְהוּא מִגִּזְרַת ״שׁוֹגֵג״, דִּמְתַרְגְּמִינָן ״שָׁלוּ״ (ויקרא ה:לו), וְכֵן ״עַל הַשַּׁל״ (שמואל ב ו:ז):
<b>וַיֵּרַע בְּעֵינָיו כִּי אֵין מִשְׁפָּט.</b> לְפִיכָךְ הֵבִיא עֲלֵיהֶם הַפֻּרְעָנוּת:
<h3>פסוק טז</h3>
<b>וַיַּרְא כִּי אֵין אִישׁ.</b> וְעַתָּה בְּהִנָּחֲמוֹ עַל הָרָעָה לְעַמּוֹ, רוֹאֶה כִּי אֵין אִישׁ צַדִּיק לַעֲמוֹד בַּפֶּרֶץ:
<b>וַיִּשְׁתּוֹמֵם.</b> וַיַּחֲרֵשׁ לִרְאוֹת אִם יֵשׁ מַפְגִּיעַ בַּעֲדָם, וְ<b>אֵין מַפְגִּיעַ. וַיִּשְׁתּוֹמֵם</b> לְשׁוֹן אָדָם הָעוֹמֵד וְתוֹהֶה וְשׁוֹתֵק בְּתִמְהוֹנוֹ, וְתָי״ו וַיִּשְׁתּוֹמֵם כְּתָי״ו שֶׁל מִשְׁתּוֹלֵל, וּשְׁנֵיהֶם כָּאן מְשַׁמְּשׁוֹת לְשׁוֹן מִתְפַּעֵל. וְכֵן דֶּרֶךְ הַתֵּיבָה שֶׁיְּסוֹדָהּ הָרִאשׁוֹן שִׁי״ן אוֹ סָמֶ״ךְ, כְּשֶׁהִיא נֶהְפֶּכֶת לִלְשׁוֹן מִתְפַּעֵל, נִתְפַּעֵל וְיִתְפַּעֵל, בָּא הַתָּי״ו בְּאֶמְצַע אוֹתִיּוֹת שֹׁרֶשׁ הַתֵּיבָה. נִמְצָא וַיִּשְׁתּוֹמֵם לְשׁוֹן ״שֹׁמּוּ שָׁמַיִם״ (ירמיהו ב:יב), ״מַשְׁמִים בְּתוֹכָם״ (יחזקאל ג:טו), ״נָשַׁמּוּ אַחֲרֹנִים״ (איוב יח:כ), לְשׁוֹן ׳תִּמָּהוֹן׳:
<b>וַתּוֹשַׁע לוֹ זְרֹעוֹ.</b> וְיִנָּקֵם מֵאוֹיְבָיו:
<b>וְצִדְקָתוֹ... סְמָכָתְהוּ.</b> הִיא לְהַשִּׂיאוֹ וּלְאַמֵּץ יָדָיו בְּנִקְמָתוֹ, וְאַף עַל פִּי שֶׁאֵין אֲנַחְנוּ הֲגוּנִים לְהוֹשִׁיעַ:
<h3>פסוק יז</h3>
<b>קִנְאָה.</b> אינפרימנ״ט בלע״ז, לְקַנְּאוֹת לִשְׁמוֹ הַגָּדוֹל:
<h3>פסוק יח</h3>
<b>כְּעַל גְּמֻלוֹת.</b> כְּדָת לְהָשִׁיב <b>עַל גְּמֻלוֹת</b> הָאוֹיְבִים:
<b>כְּעַל יְשַׁלֵּם.</b> כְּדָת לְהָשִׁיב עֲלֵיהֶם יְשַׁלֵּם:
<h3>פסוק יט</h3>
<b>כִּי יָבֹא כַנָּהָר.</b> צָרָה עַל אוֹיְבָיו:
<b>נֹסְסָה בוֹ.</b> נִפְלָאוֹת בּוֹ, לְשׁוֹן ׳נֵס׳. דָּבָר אַחֵר: <b>נוֹסְסָה בּוֹ</b> – אוֹכֶלֶת בּוֹ כְּתוֹלַעַת בָּעֵץ, כְּמוֹ (ישעיהו י:יח) ״וְהָיָה כִּמְסוֹס נוֹסֵס״:
<h3>פסוק כ</h3>
<b>וּבָא לְצִיּוֹן גּוֹאֵל.</b> כָּל זְמַן שֶׁצִּיּוֹן חֲרֵבָה, עֲדַיִין לֹא בָּא הַגּוֹאֵל ספר אחרים אומרים:
<h3>פסוק כא</h3>
<b>זֹאת בְּרִיתִי אוֹתָם.</b> בְּדָבָר זֶה כָּרַתִּי בְּרִיתִי לָהֶם וַאֲקַיֵּם, כִּי אַף בְּגָלוּתָם לֹא תִּשָּׁכַח תּוֹרָתִי מֵהֶם:
<h2>פרק ס</h2>
<h3>פסוק ד</h3>
<b>עַל צַד תֵּאָמַנָה.</b> ״עַל גִּיסְסִין״ (תרגום יונתן), כְּסָלִים שֶׁל מְלָכִים תִּהְיֶינָה אֲמוּנוֹת:
<h3>פסוק ה</h3>
<b>אָז תִּרְאִי וְנָהַרְתְּ.</b> ״בְּכֵן תֶּחֱזִין וְתִנְהֲרִין״ (תרגום יונתן):
<b>וּפָחַד וְרָחַב לְבָבֵךְ.</b> וְיִתְמַהּ וְיִרְחַב לִבֵּךְ:
<b>כִּי יֵהָפֵךְ עָלַיִךְ הֲמוֹן יָם.</b> ״אֲרֵי יִתְחַלֵּף לִיךְ עוּתַר מַעַרְבָא״ (תרגום יונתן):
<b>חֵיל גּוֹיִם.</b> ״נִכְסֵי דְפָלְחֵי כּוֹכְבַיָּא״:
<h3>פסוק ו</h3>
<b>שִׁפְעַת.</b> רֹב:
<b>בִּכְרֵי מִדְיָן.</b> ״הוֹגְנֵי מִדְיָן״ (תרגום יונתן); הֵם גְּמַלִּים בַּחוּרִים, וְכֵן ״בִּכְרָה קַלָּה״ (ירמיה ב:כג):
<b>וְעֵיפָה.</b> גַּם הֵם מִבְּנֵי מִדְיָן, ״עֵיפָה וָעֵפֶר״ (בראשית כה:ד):
<h3>פסוק ז</h3>
<b>אֵילֵי נְבָיוֹת.</b> דִּכְרֵי נְבָיוֹת:
<h3>פסוק ט</h3>
<b>בָּרִאשֹׁנָה.</b> כְּמוֹ ׳כְּבָרִאשׁוֹנָה׳, בִּימֵי שְׁלֹמֹה, כְּעִנְיָן שֶׁנֶּאֱמַר (מלכים א י:כב): ״כִּי אֳנִי תַרְשִׁישׁ לַמֶּלֶךְ בַּיָּם אַחַת לְשָׁלֹשׁ שָׁנִים תָּבֹא אֳנִי תַרְשִׁישׁ וְגוֹ׳״, <b>תַּרְשִׁישׁ</b> שֵׁם הַיָּם:
<b>לְשֵׁם ה׳ אֱלֹהַיִךְ.</b> שֶׁנִּקְרָא עָלֶיךָ, כִּי יִשְׁמְעוּ שִׁמְעוֹ וְשֵׁם גְּבוּרָתוֹ וְיָבוֹאוּ:
<b>כִּי פֵאֲרָךְ.</b> נָתַן לָךְ פְּאֵר:
<h3>פסוק י</h3>
<b>וּבִרְצוֹנִי.</b> וּבְהַרְצוֹתִי לָךְ, אימונ״א פייזמנ״ט בלע״ז:
<h3>פסוק יא</h3>
<b>וּפִתְּחוּ שְׁעָרַיִךְ תָּמִיד.</b> לְשׁוֹן ׳פִּתּוּחַ׳, מִמִּשְׁקֹלֶת לָשׁוֹן כָּבֵד, עַל שֵׁם שֶׁפְּתִיחָתָן פְּתִיחַת עוֹלָם, פְּתִיחַת תָּמִיד; כְּמוֹ ׳שִׁבֵּר׳ מִלְּשׁוֹן ׳שְׁבִירָה׳, כָּךְ מִלְּשׁוֹן ׳פְּתִיחָה׳, טי״ש אובירט״ש בלע״ז:
<h3>פסוק יג</h3>
<b>בְּרוֹשׁ תִּדְהָר וּתְאַשּׁוּר.</b> מִינֵי עֲצֵי יַעַר לְבָנוֹן:
<h3>פסוק יד</h3>
<b>צִיּוֹן קְדוֹשׁ יִשְׂרָאֵל.</b> ״צִיּוֹן דְּאִתְרְעִי בָהּ קַדִּישָׁא דְיִשְׂרָאֵל״ (תרגום יונתן), צִיּוֹן שֶׁל קְדוֹשׁ יִשְׂרָאֵל:
<h3>פסוק טז</h3>
<b>וְשֹׁד מְלָכִים.</b> לְשׁוֹן ׳שָׁדַיִם׳, וְ<b>תִינָקִי</b> יוֹרֶה עָלָיו:
<h3>פסוק יז</h3>
<b>תַּחַת הַנְּחֹשֶׁת.</b> שֶׁנָּטְלוּ מִמֵּךְ:
<b>וְשַׂמְתִּי פְקֻדָּתֵךְ שָׁלוֹם.</b> ״וַאֲשַׁוִּי פַּרְנָסָךְ שְׁלָם וְשָׁלְטוֹנִיךְ בִּזְכוּ״ (תרגום יונתן):
<b>פְקֻדָּתֵךְ.</b> פְּקִידִים שֶׁלָּךְ, וְרַבּוֹתֵינוּ אָמְרוּ (בבא בתרא ט א): הַפְּקֻדּוֹת שֶׁבָּאוּ עָלֶיךָ בְּגָלוּתֵךְ וְהַנּוֹגְשִׂים שֶׁדְּחָקוּךְ יִהְיוּ לָךְ לְ<b>שָׁלוֹם</b> וְלִ<b>צְדָקָה</b>:
<h3>פסוק יט</h3>
<b>לֹא יִהְיֶה לָּךְ עוֹד.</b> לֹא תִצְטָרְכִי לְאוֹר הַשֶּׁמֶשׁ:
<h3>פסוק כ</h3>
<b>לֹא יֵאָסֵף.</b> לְשׁוֹן ״אָסְפוּ נָגְהָם״ (יואל ב:י), הִכְנִיסוּ אוֹרָם:
<h3>פסוק כא</h3>
<b>לְהִתְפָּאֵר.</b> שֶׁאֶהְיֶה מִתְפָּאֵר בָּם, פורוונטי״ר בלע״ז:
<h3>פסוק כב</h3>
<b>בְּעִתָּהּ אֲחִישֶׁנָּה.</b> זָכוּ – אֲחִישֶׁנָּה, לֹא זָכוּ – בְּעִתָּהּ (סנהדרין צח א):
<h2>פרק סא</h2>
<h3>פסוק א</h3>
<b>יַעַן מָשַׁח.</b> אֵין מְשִׁיחָה זוֹ, אֶלָּא לְשׁוֹן שְׂרָרָה וּגְדֻלָּה:
<b>לִקְרֹא לִשְׁבוּיִם דְּרוֹר.</b> כְּלוֹמַר, לְבַשֵּׂר לָהֶם בְּשׂוֹרַת הַגְּאֻלָּה:
<b>פְּקַח קוֹחַ.</b> פְּקַח אֶת מַלְקוֹחָם וְשִׁבְיָם וְהַתִּירֵם:
<h3>פסוק ב</h3>
<b>שְׁנַת רָצוֹן.</b> שְׁנַת פִּיּוּס וְרִצּוּי:
<h3>פסוק ג</h3>
<b>אֵילֵי הַצֶּדֶק.</b> לְשׁוֹן ׳אִילָנוֹת׳, כְּמוֹ ״מֵאֵילִים אֲשֶׁר חֲמַדְתֶּם״ (ישעיהו א:ט), וּ<b>מַטַּע ה׳</b> יוֹרֶה עָלָיו:
<h3>פסוק ה</h3>
<b>אִכָּרֵיכֶם.</b> מַנְהִיגֵי הַמַּחֲרֵשָׁה:
<h3>פסוק ו</h3>
<b>כֹּהֲנֵי ה׳.</b> נְשִׂיאֵי הַקָּדוֹשׁ בָּרוּךְ הוּא:
<b>חֵיל גּוֹיִם.</b> ״נִכְסֵי פָּלְחֵי כוֹכָבִיָּא״:
<b>תִּתְיַמָּרוּ.</b> אַתֶּם תִּכָּנְסוּ תַּחְתֵּיהֶם בַּכָּבוֹד שֶׁנָּטְלוּ עַד הֵנָּה:
<h3>פסוק ז</h3>
<b>תַּחַת בָּשְׁתְּכֶם.</b> שֶׁהָיָה <b>מִשְׁנֶה</b>, אַף הֵם <b>כְלִמָּה יָרֹנּוּ</b> תָּמִיד <b>חֶלְקָם</b>. כְּלוֹמַר: <b>תַּחַת</b> אֲשֶׁר עַד הֵנָּה תָּמִיד עַמִּי הָיוּ רוֹנְנִים <b>כְלִמָּה חֶלְקָם</b>. יֵשׁ רִנָּה שֶׁהוּא אֵבֶל, כְּמוֹ (איכה ב:יט) ״קוּמִי רֹנִּי בַלַּיְלָה״, וּכְמוֹ (מלכים א כב:לו) ״וַתַּעֲבֹר הָרִנָּה״ דְּאַחְאָב:
<h3>פסוק ח</h3>
<b>כִּי אֲנִי ה׳ אֹהֵב מִשְׁפָּט שֹׂנֵא גָזֵל בְּעוֹלָה.</b> לְכָךְ אֵינוֹ מְקַבֵּל עוֹלוֹת הָעוֹבְדֵי כּוֹכָבִים וּמָזָלוֹת, הַשָּׂרִים וְהַשָּׂרוֹת, שֶׁכֻּלָּן גָּזֵל:
<b>וְנָתַתִּי פְעֻלָּתָם.</b> שֶׁל יִשְׂרָאֵל שֶׁתְּהֵא <b>בֶּאֱמֶת</b>. אוֹ <b>וְנָתַתִּי פְעֻלָּתָם</b> שֶׁפָּעֲלוּ, שָׂכָר שֶׁסָּבְלוּ גִּדּוּפֵי הָעוֹבְדֵי כּוֹכָבִים וּמָזָלוֹת, הַשָּׂרִים וְהַשָּׂרוֹת עַל כְּבוֹדִי <b>בֶּאֱמֶת</b>:
<h3>פסוק י</h3>
<b>כֶּחָתָן.</b> אֲשֶׁר יִלְבַּשׁ לְבוּשֵׁי <b>פְּאֵר</b> כְּכֹהֵן גָּדוֹל:
<b>וְכַכַּלָּה תַּעְדֶּה כֵלֶיהָ.</b> תַּכְשִׁיטֶיהָ:
<h3>פסוק יא</h3>
<b>כִּי כָאָרֶץ</b> אֲשֶׁר <b>תּוֹצִיא צִמְחָהּ וְגוֹ׳.</b>
<h2>פרק סב</h2>
<h3>פסוק א</h3>
<b>לְמַעַן צִיּוֹן.</b> אֶעֱשֶׂה וְ<b>לֹא אֶחֱשֶׁה</b> עַל מַה שֶּׁעָשׂוּ לָהּ:
<b>לֹא אֶשְׁקוֹט.</b> לֹא יְהֵא שָׁלוֹם לְפָנַי, <b>עַד יֵצֵא כַנֹּגַהּ צִדְקָהּ</b>:
<h3>פסוק ב</h3>
<b>יִקֳּבֶנּוּ.</b> יְפָרְשֶׁנּוּ:
<h3>פסוק ד</h3>
<b>בְּעוּלָה.</b> מְיֻשֶּׁבֶת:
<h3>פסוק ה</h3>
<b>כִּי יִבְעַל וְגוֹ׳.</b> ״אֲרֵי כְּמָה דְמִתְיַתֵּב עוּלֵם עִם בְּתוּלְתָא, כֵּן יִתְיַיתְבִין בְּגַוֵּיכִי בְּנַיְיכִי״ (תרגום יונתן):
<h3>פסוק ו</h3>
<b>עַל חוֹמֹתַיִךְ יְרוּשָׁלִַם.</b> רַבּוֹתֵינוּ דְּרָשׁוּהוּ כְּמַשְׁמָעוֹ: מַלְאָכִים הַמַּזְכִּירִים אֶת ה׳ עַל חֻרְבָּנָהּ לִבְנוֹתָהּ. מַאי אָמְרִי? ״אַתָּה תָקוּם תְּרַחֵם צִיּוֹן״ (תהלים קב:יד), ״כִּי בָחַר ה׳ בְּצִיּוֹן״ (תהלים קלב:יג), כִּדְאִיתָא בִּמְסֶכֶת מְנָחוֹת (מנחות פז א). וְיוֹנָתָן תִּרְגֵּם חוֹמוֹתַיִךְ: אָבוֹת הָרִאשׁוֹנִים, הַמְּגִינִים עָלֵינוּ כַּחוֹמָה:
<b>הִפְקַדְתִּי שֹׁמְרִים.</b> לִכְתּוֹב סֵפֶר זִכְרוֹנוֹת שֶׁלֹּא יִשְׁתַּכַּח זְכוּתָם מִלְּפָנַי:
<b>לֹא יֶחֱשׁוּ.</b> מִלְּהַזְכִּיר זְכוּתָם לְפָנַי:
<b>הַמַּזְכִּירִים אֶת ה׳.</b> אֶת זְכוּת הָאָבוֹת:
<b>אַל דֳּמִי לָכֶם.</b> אַל תַּחֲרִישׁוּ:
<h3>פסוק ט</h3>
<b>יֹאכְלֻהוּ.</b> מוּסָב עַל <b>דְּגָנֵךְ</b> (ישעיה סב:ח):
<b>יִשְׁתֻּהוּ.</b> מוּסָב עַל <b>תִּירוֹשֵׁךְ</b> (ישעיהו סב:ח):
<h3>פסוק י</h3>
<b>עִבְרוּ עִבְרוּ בַּשְּׁעָרִים.</b> ״אָמַר נְבִיָּיא: עִבְרוּ וְתוּבוּ בְּתַרְעַיָּא, אַפְנוּ לִבָּא דְעַמָּא לְאוֹרַח תַּקְנָא״ (תרגום יונתן):
<b>סֹלּוּ סֹלּוּ הַמְסִלָּה.</b> כִּבְשׁוּ הַדֶּרֶךְ בטי״ץ לוקמי״ן בלע״ז. <b>סֹלּוּ</b> לְשׁוֹן ׳מְסִלָּה׳ הוּא:
<b>סַקְּלוּ מֵאֶבֶן.</b> סַקְּלוּ <b>הַמְּסִלָּה</b> וְהַשְׁלִיכוּ אַבְנֵי מִכְשׁוֹל לַצְּדָדִין, <b>סַקְּלוּ.</b> אישפירייר״ן בלע״ז:
<b>מֵאֶבֶן.</b> מִהְיוֹת שָׁם אֶבֶן, וּכְנֶגֶד יֵצֶר הָרָע הוּא אוֹמֵר (תנחומא בהעלתך י), וְיֵשׁ עוֹד לְפוֹתְרוֹ עַל תִּקּוּן הַדְּרָכִים לְקִבּוּץ הַגָּלִיּוֹת:
<b>הָרִימוּ נֵס.</b> כְּלוֹנָס, פורק״א בלע״ז. אוֹת הוּא שֶׁיִּקָּבְצוּ אֵלַי, וְיָבִיאוּ לִי אֶת הַגּוֹלִים אֶצְלָם:
<h3>פסוק יא</h3>
<b>הִנֵּה שְׂכָרוֹ.</b> שֶׁמּוּכָן לָתֵת לַעֲבָדָיו מוּכָן <b>אִתּוֹ</b>:
<b>וּפְעֻלָּתוֹ.</b> שְׂכַר הַפְּעֻלָּה שֶׁפָּעֲלוּ עִמּוֹ <b>לְפָנָיו</b>, הוּא מוּכָן לָתֵת:
<h2>פרק סג</h2>
<h3>פסוק א</h3>
<b>מִי זֶה בָּא מֵאֱדוֹם.</b> נִתְנַבֵּא הַנָּבִיא עַל שֶׁאָמַר הַקָּדוֹשׁ בָּרוּךְ הוּא שֶׁעָתִיד לַעֲשׂוֹת נְקָמָה בֶּאֱדוֹם, וְהוּא עַצְמוֹ בִּכְבוֹדוֹ יַהֲרֹג אֶת שַׂר שֶׁלָּהֶם תְּחִלָּה, כְּעִנְיָן שֶׁנֶּאֱמַר (ישעיהו לד:ה) ״כִּי רִוְתָה בַשָּׁמַיִם חַרְבִּי״ וְאַחַר כָּךְ ״עַל אֱדוֹם תֵּרֵד״, וְנִכָּר בְּזַעַם פָּנָיו שֶׁהֲרָגָם הֶרֶג רַב. וְהַנָּבִיא מְדַבֵּר בִּלְשׁוֹן מִלְחֲמוֹת בְּנֵי אָדָם לְבוּשֵׁי בְּגָדִים, וּבְהָרְגָם הֶרֶג הַדָּם נִתָּז עַל בִּגְדֵיהֶם, כִּי כֵּן דֶּרֶךְ הַכְּתוּבִים מְדַבְּרִים בַּשְּׁכִינָה כְּדֶרֶךְ בְּנֵי אָדָם לְשַׂבֵּר אֶת הָאֹזֶן מַה שֶּׁהִיא יְכוֹלָה לִשְׁמוֹעַ, וְכֵן (יחזקאל מג:ב) ״וְקוֹלוֹ כְּקוֹל מַיִם רַבִּים״, דִּמָּה הַנָּבִיא קוֹל חָזָק שֶׁלּוֹ לְקוֹל מַיִם רַבִּים לְשַׂבֵּר אֶת הָאֹזֶן כְּדֶרֶךְ שֶׁאֶפְשָׁר לָהּ לִשְׁמוֹעַ, שֶׁאֵין לְהָבִין וּלְהַאֲזִין בְּרוּחַ גְּבוּרוֹת אֱלֹהֵינוּ לְהַשְׁמִיעָהּ כְּמוֹת שֶׁהִיא:
<b>מִי זֶה בָּא מֵאֱדוֹם.</b> יִשְׂרָאֵל אוֹמֵר: <b>מִי זֶה וְגוֹ׳</b>, וּבָא <b>חֲמוּץ בְּגָדִים</b> צְבוּעִים בְּדָם, וְכָל דָּבָר שֶׁהוּא מִתְנָאֵץ בְּרֵיחוֹ וּבְמַרְאִיתוֹ נוֹפֵל בּוֹ לְשׁוֹן ׳חִמּוּץ׳:
<b>מִבָּצְרָה.</b> אָמְרוּ רַבּוֹתֵינוּ (מכות יב.): שְׁתֵּי טָעֻיּוֹת עָתִיד שַׂר שֶׁל שֵׂעִיר לִטְעוֹת, כְּסָבוּר הוּא שֶׁבָּצְרָה הִיא ״בֶּצֶר בַּמִּדְבָּר״ (דברים ד:מג) שֶׁהָיְתָה עִיר מִקְלָט, וְטוֹעֶה, מִשּׁוּם שֶׁאֵין קוֹלֶטֶת אֶלָּא שׁוֹגֵג וְהוּא הָרַג אֶת יִשְׂרָאֵל מֵזִיד. וְעוֹד יֵשׁ מִדְרַשׁ אַגָּדָה (בראשית רבה פג ג), עַל שֶׁהִסְפִּיקָה בָּצְרָה מֶלֶךְ לְשֵׂעִיר בְּמוֹת מַלְכָּהּ הָרִאשׁוֹן ״וַיִּמְלֹךְ תַּחְתָּיו יוֹבָב בֶּן זֶרַח מִבָּצְרָה״ (בראשית לו:לג), וּבָצְרָה מִמּוֹאָב הִיא, כְּעִנְיָן שֶׁנֶּאֱמַר ״עַל קְרִיּוֹת וְעַל בָּצְרָה״ (ירמיהו מח:כד):
<b>זֶה.</b> (שֶׁהָיָה) <b>הָדוּר בִּלְבוּשׁוֹ</b> וְ<b>צֹעֶה</b> וְנֶאֱזָר <b>בְּרֹב כֹּחוֹ</b>, וְהַקָּדוֹשׁ בָּרוּךְ הוּא מְשִׁיבוֹ: אֲנִי הוּא שֶׁעָלְתָה לְפָנַי לְדַבֵּר בְּצִדְקַת הָאָבוֹת וּבְצִדְקַת דּוֹרוֹ שֶׁל צָרָה, וְצִדְקָתִי גַּם הִיא עִמָּהֶם, וְנִגְלֵיתִי לִהְיוֹת רַב לְהוֹשִׁיעַ. וְהֵם אוֹמְרִים: <b>מַדּוּעַ אָדֹם לִלְבוּשֶׁךָ</b>? מַדּוּעַ בְּגָדֶיךָ אֲדוּמִים?
<h3>פסוק ג</h3>
<b>וּמֵעַמִּים אֵין אִישׁ אִתִּי.</b> מִתְיַצֵּב לְפָנַי לְהִלָּחֵם:
<b>וְיֵז נִצְחָם.</b> דָּמָם, שֶׁהוּא תָּקְפּוֹ וְנִצְחוֹנוֹ שֶׁל אָדָם:
<b>אֶגְאָלְתִּי.</b> כְּמוֹ ״נִגְאֲלוּ בְדָם״ (איכה ד:יד):
<h3>פסוק ה</h3>
<b>וָאַבִּיט וְאֵין עֹזֵר</b> לְיִשְׂרָאֵל:
<b>וְאֶשְׁתּוֹמֵם.</b> לְשׁוֹן ׳שְׁתִיקָה׳, וּכְבָר פֵּרַשְׁתִּי לְמַעְלָה ״וַיִּשְׁתּוֹמֵם כִּי אֵין מַפְגִּיעַ״ (ישעיהו נט:טז):
<b>וַחֲמָתִי הִיא סְמָכָתְנִי.</b> חֲמָתִי שֶׁיֵּשׁ לִי עַל הָאֻמּוֹת, אֲשֶׁר ״אֲנִי קָצַפְתִּי מְעַט״ עַל עַמִּי ״וְהֵמָּה עָזְרוּ לְרָעָה״ (זכריה א:טו), הִיא סְמָכָתְנִי – חִזְּקָה יָדִי וְעוֹרְרָה אֶת לִבִּי לִפָּרַע מֵהֶם, וְאַף עַל פִּי שֶׁאֵין יִשְׂרָאֵל רְאוּיִין וַהֲגוּנִים לִגְאֻלָּה:
<h3>פסוק ו</h3>
<b>וְאָבוּס.</b> לְשׁוֹן מִתְגּוֹלֵל בְּדָם וְדוֹרֵךְ בָּרַגְלַיִם, כְּמוֹ ״מִתְבּוֹסֶסֶת בְּדָמָיִךְ״ (יחזקאל טז:ו), וּכְמוֹ ״בֹּסְסוּ אֶת חֶלְקָתִי״ (ירמיהו יב:י):
<b>נִצְחָם.</b> גְּבוּרַת נִצְחוֹנָם:
<h3>פסוק ז</h3>
<b>חַסְדֵי ה׳ אַזְכִּיר.</b> הַנָּבִיא אָמַר: אַזְכִּיר אֶת יִשְׂרָאֵל אֶת חַסְדֵי ה׳:
<b>וְרַב טוּב. אַזְכִּיר אֲשֶׁר</b> גָּמַל <b>לְבֵית יִשְׂרָאֵל</b> בְּ<b>רַחֲמָיו</b>:
<h3>פסוק ח</h3>
<b>אַךְ עַמִּי הֵמָּה.</b> אַף עַל פִּי שֶׁגָּלוּי לְפָנַי שֶׁיִּבְגְּדוּ בִּי, מִכָּל מָקוֹם עַמִּי הֵם, וַהֲרֵי הֵם לְפָנַי כְּ<b>בָנִים</b> אֲשֶׁר <b>לֹא יְשַׁקֵּרוּ</b>:
<h3>פסוק ט</h3>
<b>בְּכָל צָרָתָם.</b> שֶׁהֵבִיא עֲלֵיהֶם:
<b>לֹא צָר.</b> לֹא הֵצֵר לָהֶם כְּפִי מַעַלְלֵיהֶם שֶׁהָיוּ רְאוּיִין לִלְקוֹת, כִּי <b>מַלְאַךְ פָּנָיו</b> הוּא מִיכָאֵל שַׂר הַפָּנִים, מִמְּשַׁמְּשִׁים לְפָנָיו <b>הוֹשִׁיעָם</b> תָּמִיד בִּשְׁלִיחוּתוֹ שֶׁל מָקוֹם:
<h3>פסוק י</h3>
<b>וְהֵמָּה מָרוּ.</b> הִקְנִיטוּ, כְּמוֹ ״מַמְרִים הֱיִיתֶם״ (דברים ט:ז):
<h3>פסוק יא</h3>
<b>וַיִּזְכֹּר יְמֵי עוֹלָם מֹשֶׁה עַמּוֹ.</b> הַנָּבִיא מִתְאוֹנֵן וְאוֹמֵר בְּלָשׁוֹן תְּחִנָּה: הַיּוֹם בַּגּוֹלָה, זוֹכֵר עַמּוֹ אֶת יְמֵי עוֹלָם, אֶת יְמֵי מֹשֶׁה, וּבְצָרָתוֹ הוּא אוֹמֵר: <b>אַיֵּה</b> מֹשֶׁה רוֹעֵנוּ הַמַּעֲלֵנוּ <b>מִיַּם</b> סוּף:
<b>אֶת רֹעֵי צֹאנוֹ.</b> דִּמְיוֹן רוֹעֶה הַמַּעֲלֶה אֶת צֹאנוֹ, <b>אַיֵּה</b> הוּא אֲשֶׁר <b>שָׂם</b> בְּקֶרֶב יִשְׂרָאֵל <b>אֶת רוּחַ קָדְשׁוֹ</b> שֶׁל הַקָּדוֹשׁ בָּרוּךְ הוּא, וְלִמְּדָנוּ חֻקִּים וּמִשְׁפָּטִים:
<h3>פסוק יב</h3>
<b>מוֹלִיךְ לִימִין מֹשֶׁה זְרוֹעַ תִּפְאַרְתּוֹ.</b> הַקָּדוֹשׁ בָּרוּךְ הוּא הָיָה מוֹלִיךְ לִימִין מֹשֶׁה אֶת זְרוֹעַ גְּבוּרָתוֹ; בְּכָל עֵת שֶׁהָיָה צָרִיךְ לְעֶזְרָתוֹ שֶׁל הַקָּדוֹשׁ בָּרוּךְ הוּא, הָיָה זְרוֹעוֹ מוּכָן לִימִינוֹ:
<h3>פסוק יג</h3>
<b>כַּסּוּס בַּמִּדְבָּר.</b> שֶׁאֵינוֹ נִכְשָׁל, לְפִי שֶׁהִיא אֶרֶץ חֲלָקָה, כֵּן לֹא נִכְשְׁלוּ בַּתְּהוֹם:
<h3>פסוק יד</h3>
<b>כַּבְּהֵמָה.</b> אֲשֶׁר <b>בַּבִּקְעָה תֵרֵד</b>, וּבִקְעָה הִיא אֶרֶץ חֲלָקָה וְאֵין בָּהּ מִכְשׁוֹל, קנפניי״א בלע״ז:
<b>תֵרֵד.</b> תִּתְפַּשֵּׁט, כְּמוֹ ״לְרַד לְפָנָיו גּוֹיִם״ (ישעיהו מה:), כֵּן <b>רוּחַ ה׳ תְּנִיחֶנּוּ</b> לַתְּהוֹם, וְעָשָׂה בּוֹ דֶּרֶךְ כְּבוּשָׁה:
<b>כֵּן נִהַגְתָּ עַמְּךָ.</b> כֵּן הָיָה הַכֹּל כְּמוֹ שֶׁאָמַרְנוּ, נִהַגְתָּ עַמְּךָ:
<h3>פסוק טו</h3>
<b>אַיֵּה קִנְאָתְךָ.</b> הָרִאשׁוֹנָה:
<b>הֲמוֹן מֵעֶיךָ.</b> שֶׁהָיוּ רְגִילִים לְהָמוֹת עָלֵינוּ כַּאֲשֶׁר מֵאָז, כְּעִנְיָן שֶׁנֶּאֱמַר (ירמיהו לא:כ) ״עַל כֵּן הָמוּ מֵעַי לוֹ״, וַהֲמוֹן <b>רַחֲמֶיךָ</b> הָרִאשׁוֹנִים אֵלֵינוּ עַתָּה <b>הִתְאַפָּקוּ</b>, נִתְחַסְּנוּ מִהְיוֹת הוֹמִים עָלֵינוּ כַּאֲשֶׁר מֵאָז:
<b>הִתְאַפָּקוּ.</b> כְּמוֹ ״וַיִּתְאַפַּק וַיֹּאמֶר שִׂימוּ לָחֶם״ (בראשית מג:לא), נִתְאַפַּק, וְלֹא הִכִּירוּ אֶת אֲשֶׁר נִכְמְרוּ רַחֲמָיו אֶל אָחִיו:
<h3>פסוק טז</h3>
<b>כִּי אַתָּה אָבִינוּ.</b> וְעָלֶיךָ לְהַבִּיט וְלִרְאוֹת בְּצָרוֹתֵינוּ:
<b>כִּי אַבְרָהָם לֹא יְדָעָנוּ.</b> בְּצָרַת מִצְרָיִם:
<b>וְיִשְׂרָאֵל לֹא יַכִּירָנוּ</b> בַּמִּדְבָּר, כִּי כְּבָר נִסְתַּלְּקוּ מִן הָעוֹלָם:
<b>וְאַתָּה ה׳ אָבִינוּ.</b> בְּכֻלָּם נַעֲשֵׂיתָ לָנוּ אָב, וְרַבּוֹתֵינוּ דָּרְשׁוּ בּוֹ כְּמוֹ שֶׁדָּרְשׁוּ בְּמַסֶּכֶת שַׁבָּת (שבת פט ב):
<h3>פסוק יז</h3>
<b>לָמָּה תַתְעֵנוּ.</b> כִּי בְּיָדְךָ לְהָסִיר יֵצֶר הָרָע, כְּמָה שֶׁנֶּאֱמַר ״כַּחֹמֶר בְּיַד הַיּוֹצֵר וְגוֹ׳״ (ירמיהו יח:ו), וְאוֹמֵר ״וַהֲסִרֹתִי אֶת לֵב הָאֶבֶן וְגוֹ׳״ (יחזקאל לו:כו):
<b>תַּקְשִׁיחַ.</b> לְשׁוֹן אִמּוּץ לֵב:
<h3>פסוק יח</h3>
<b>לַמִּצְעָר יָרְשׁוּ עַם קָדְשֶׁךָ.</b> גְּדֻלָּתָם וִירֻשָּׁתָם זְמַן מוּעָט הָיְתָה לָהֶם:
<b>בּוֹסְסוּ.</b> ״דּוֹשְׁשׁוּ״:
<h3>פסוק יט</h3>
<b>הָיִינוּ.</b> עַתָּה כְּעַם אֲשֶׁר <b>לֹא</b> בָּחַרְתָּ לִמְשׁוֹל <b>בָּם מֵעוֹלָם</b>, וּכְאִלּוּ <b>לֹא נִקְרָא שִׁמְךָ עֲלֵיהֶם</b>:
<b>לוּא קָרַעְתָּ שָׁמַיִם.</b> וְיָרַדְתָּ לְהַצִּילֵנוּ עַתָּה, כַּאֲשֶׁר יָרַדְתָּ לְהַצִּיל מִיַּד מִצְרַיִם, אָז <b>מִפָּנֶיךָ הָרִים נָזֹלּוּ</b> בְּרֶתֶת וְזִיעַ:
<h2>פרק סד</h2>
<h3>פסוק א</h3>
<b>כִּקְדֹחַ אֵשׁ.</b> אֶת דָּבָר הַנָּמֵס מִלְּפָנָיו, וְכַאֲשֶׁר הַ<b>מַּיִם תִּבְעֶה הָאֵשׁ</b> – כְּשֶׁתִּתֵּן גַּחֶלֶת אוֹ מַתֶּכֶת בַּמַּיִם יַעֲלוּ הַמַּיִם אֲבַעְבּוּעוֹת. כָּל זֶה עָשִׂיתָ בְּמִצְרַיִם, ״וַיְהִי בָרָד וְאֵשׁ מִתְלַקַּחַת בְּתוֹכָהּ״ (שמות ט:כד). אֲבָל יוֹנָתָן תִּרְגֵּם ״כִּקְדוֹחַ אֵשׁ הֲמָסִים״ עַל אֵלִיָּהוּ בְּהַר הַכַּרְמֶל, שֶׁנֶּאֱמַר בּוֹ ״גַּם הַמַּיִם אֲשֶׁר בַּתְּעָלָה לִחֵכָה״ (מלכים א יח:לח):
<b>לְהוֹדִיעַ שִׁמְךָ לְצָרֶיךָ.</b> כְּעִנְיָן שֶׁנֶּאֱמַר בְּאוֹתָהּ מַכָּה ״וְאוּלָם בַּעֲבוּר זֹאת הֶעֱמַדְתִּיךָ וְגוֹ׳״ (שמות ט:טז), לוּ עָשִׂיתָ עַתָּה כֵּן, אָז <b>מִפָּנֶיךָ גּוֹיִם יִרְגָּזוּ</b>:
<h3>פסוק ב</h3>
<b>בַּעֲשׂוֹתְךָ.</b> בְּמִצְרַיִם וּבְכָל הָאוֹיְבִים <b>נוֹרָאוֹת</b>, אֲשֶׁר <b>לֹא</b> הָיִינוּ מְקַוִּים שֶׁתַּעֲשֶׂה לָנוּ כָּל אוֹתָן <b>נוֹרָאוֹת</b>, שֶׁלֹּא הָיִינוּ הֲגוּנִים לְכָךְ:
<b>יָרַדְתָּ.</b> לְהַר סִינַי, אָז <b>מִפָּנֶיךָ הָרִים נָזֹלּוּ</b>. כָּךְ פֵּרֵשׁ דּוֹנַשׁ בֶּן לַבְרַט:
<h3>פסוק ג</h3>
<b>וּמֵעוֹלָם לֹא שָׁמְעוּ.</b> כְּאוֹתָן נוֹרָאוֹת שֶׁנַּעֲשׂוֹת לְאַחַת מִכָּל הָעוֹבְדֵי כּוֹכָבִים וּמַזָּלוֹת לְפָנֵי כֵּן, וְגַם <b>עַיִן לֹא רָאָתָה אֱלֹהִים</b> אַחֵר <b>זוּלָתְךָ</b> אֲשֶׁר <b>יַעֲשֶׂה</b> הָאֱלֹהִים <b>לִמְחַכֵּה לוֹ.</b> מַה שֶּׁעָשִׂיתָ אַתָּה לִמְחַכֵּה לְךָ. כָּךְ שָׁמַעְתִּי מֵרַבִּי יוֹסֵי וְהַנָּאַנִי. אֲבָל רַבּוֹתֵינוּ שֶׁאָמְרוּ (ברכות לד א): ״כָּל הַנְּבִיאִים כֻּלָּם לֹא נִתְנַבְּאוּ אֶלָּא לִימוֹת הַמָּשִׁיחַ, אֲבָל לָעוֹלָם הַבָּא עַיִן לֹא רָאָתָה וְגוֹ׳״ – מַשְׁמָעוֹ: <b>עַיִן</b> שׁוּם נָבִיא <b>לֹא רָאָתָה</b> אֶת אֲשֶׁר יַעֲשֶׂה הַקָּדוֹשׁ בָּרוּךְ הוּא לִמְחַכֵּה לוֹ זוּלָתִי עֵינֶיךָ, אַתָּה אֱלֹהִים:
<h3>פסוק ד</h3>
<b>פָּגַעְתָּ אֶת שָׂשׂ וְעֹשֵׂה צֶדֶק.</b> כְּמוֹ ״וַיִּפְגַּע בּוֹ וַיָּמֹת״ (מלכים א ב:כה), סִלַּקְתָּ מִמֶּנּוּ וְהָרַגְתָּ אֶת הַצַּדִּיקִים שֶׁהָיוּ שָׂשִׂים לַעֲשׂוֹת צֶדֶק, לְדַרְכֵי רַחֲמֶיךָ הָיוּ מַזְכִּירִים אוֹתְךָ בִּתְפִלָּתָם:
<b>הֵן אַתָּה.</b> כְּשֶׁ<b>קָּצַפְתָּ</b> עָלֵינוּ עַל כָּל אֲשֶׁר הָיִינוּ חוֹטְאִים, <b>בָּהֶם</b> מֵ<b>עוֹלָם</b> נוֹשַׁעְנוּ בִּתְפִלָּתָם, נוֹשַׁעְנוּ מֵ<b>עוֹלָם</b>:
<b>וְנִוָּשֵׁעַ.</b> לְשׁוֹן הוֹוֶה:
<h3>פסוק ה</h3>
<b>וַנְּהִי כַטָּמֵא.</b> מֵאַחַר שֶׁנִּסְתַּלְּקוּ הַצַּדִּיקִים מִמֶּנּוּ:
<b>וּכְבֶגֶד עִדִּים.</b> וְכִלְבוּשׁ מְרֻחָק, כְּבֶגֶד מָאוּס שֶׁהַכֹּל אוֹמְרִים: ״הָסֵר״. <b>עִדִּים</b> תַּרְגּוּם שֶׁל ׳הֲסָרָה׳:
<b>וַנָּבֶל כֶּעָלֶה.</b> וְנִכְמוֹשׁ כְּעָלֶה, פליישט״ר בלע״ז:
<b>וַעֲוֺנֵנוּ כָּרוּחַ יִשָּׂאֻנוּ.</b> ״וּבְחוֹבָנָא כְּרוּחָא אִיתְנְטִילְנָא״ (תרגום יונתן):
<h3>פסוק ו</h3>
<b>מִתְעוֹרֵר.</b> כְּמוֹ מִתְגַּבֵּר עַל יִצְרוֹ:
<b>וַתְּמוּגֵנוּ.</b> וַתְּנִיעֵנוּ:
<h3>פסוק יא</h3>
<b>תֶּחֱשֶׁה וּתְעַנֵּנוּ.</b> תַּחֲרִישׁ עַל הֶעָשׂוּי לָנוּ. עַד כָּאן תְּפִלַּת הַנָּבִיא, וּתְחִלָּתָהּ ״חַסְדֵי ה׳ אַזְכִּיר״ (ישעיהו סג:ז):
<h2>פרק סה</h2>
<h3>פסוק א</h3>
<b>נִדְרַשְׁתִּי לְלֹא שָׁאָלוּ.</b> הַקָּדוֹשׁ בָּרוּךְ הוּא מְשִׁיבוֹ: אִי אֶפְשָׁר שֶׁלֹּא לְהִנָּקֵם מֵהֶם, כִּי נִדְרַשְׁתִּי מֵהֶם לְהוֹכִיחָם עַל יְדֵי נְבִיאַי, וְהֵם לֹא הָיוּ שׁוֹאֲלִים:
<b>אָמַרְתִּי הִנֵּנִי הִנֵּנִי.</b> שׁוּבוּ אֵלַי, וְהִנְנִי מוּכָן לְקַבֵּל:
<b>אֶל גּוֹי לֹא קֹרָא בִשְׁמִי.</b> אֲשֶׁר לֹא הָיָה חָפֵץ לִהְיוֹת נִקְרָא עַל שְׁמִי:
<h3>פסוק ב</h3>
<b>פֵּרַשְׂתִּי יָדַי.</b> כְּדֵי לְקַבְּלָם בִּתְשׁוּבָה:
<b>סוֹרֵר.</b> סָר מִן הַדֶּרֶךְ:
<h3>פסוק ג</h3>
<b>זֹבְחִים בַּגַּנּוֹת.</b> מַעֲמִידִים עֲבוֹדָה זָרָה בְּגִנּוֹתֵיהֶן, וְשָׁם מְקַטְּרִין בְּשָׂמִים עַל הַלְּבֵנִים:
<h3>פסוק ד</h3>
<b>הַיֹּשְׁבִים בַּקְּבָרִים.</b> שֶׁתִּשְׁרֶה עֲלֵיהֶם רוּחַ טֻמְאָה שֶׁל שֵׁדִים (סנהדרין סד ב):
<b>וּבַנְּצוּרִים.</b> הֵם פִּגְרֵי הַמֵּתִים, שֶׁהֵם כִּנְתוּנִים בְּמָצוֹר, שֶׁאֵינָם יְכוֹלִים לָצֵאת:
<b>וּמְרַק פִּגֻּלִים.</b> רֹטֶב נִתְעָב, כְּמוֹ ״וְאֶת הַמָּרָק שְׁפֹךְ״ (שופטים ו:כ):
<h3>פסוק ה</h3>
<b>הָאֹמְרִים.</b> אֶל הַצַּדִּיקִים <b>קְרַב אֵלֶיךָ</b>, עֲמוֹד בְּעַצְמְךָ וְ<b>אַל תִּגַּשׁ בִּי</b>:
<b>כִּי קְדַשְׁתִּיךָ.</b> כִּי קָדַשְׁתִּי וְטָהַרְתִּי יוֹתֵר מִמְּךָ; כֵּן תִּרְגֵּם יוֹנָתָן:
<b>אֵלֶּה.</b> הַתּוֹעֵבָה אֲשֶׁר עָשׂוּ, הִנֵּה לְ<b>עָשָׁן</b> חֵמָה <b>בְּאַפִּי</b>:
<h3>פסוק ו</h3>
<b>הִנֵּה כְתוּבָה.</b> חַטָּאתָם <b>לְפָנַי</b>, כְּבָר נִגְזַר דִּינָם וְנֶחְתַּם:
<h3>פסוק ז</h3>
<b>עֲוֺנֹתֵיכֶם.</b> שֶׁלָּכֶם וְשֶׁל <b>אֲבוֹתֵיכֶם יַחְדָּיו</b> אֲשַׁלֵּם לָכֶם:
<h3>פסוק ח</h3>
<b>כַּאֲשֶׁר יִמָּצֵא הַתִּירוֹשׁ בָּאֶשְׁכּוֹל.</b> תִּרְגֵּם יוֹנָתָן: ״כְּמָה דְאִשְׁתְּכַח נֹחַ זַכַּאי בְּדָרָא דְטוֹפָנָא״:
<b>הַתִּירוֹשׁ.</b> זֶה נֹחַ, שֶׁהָיָה מָתוֹק:
<b>בָּאֶשְׁכּוֹל.</b> בַּדּוֹר הַמְשֻׁכָּל, וְיֵשׁ לִפְתּוֹר כְּמַשְׁמָעוֹ:
<b>לְמַעַן עֲבָדַי.</b> לְמַעַן כָּל צַדִּיק וְצַדִּיק הַנִּמְצָא בָּם:
<h3>פסוק י</h3>
<b>הַשָּׁרוֹן.</b> שֵׁם מָחוֹז שֶׁהָיָה בְּאֶרֶץ יִשְׂרָאֵל:
<b>וְעֵמֶק עָכוֹר.</b> כְּמַשְׁמָעוֹ:
<h3>פסוק יא</h3>
<b>עֹזְבֵי ה׳.</b> רִשְׁעֵי יִשְׂרָאֵל, שֶׁהֶחֱזִיקוּ בַּעֲבוֹדָה זָרָה, וּמֵתוּ בְּרִשְׁעָם:
<b>הָעֹרְכִים לַגַּד.</b> שֵׁם עֲבוֹדָה זָרָה הָעֲשׂוּיָה עַל שֵׁם הַמַּזָּל, וּבִלְשׁוֹן מִשְׁנָה יֵשׁ (שבת סז ב): ״גָּד גַּדִּי וְסִינוּק לָא״:
<b>לַמְנִי.</b> לְמִנְיַן חֶשְׁבּוֹן הַכּוֹמְרִים הָיוּ מְמַלְאִים אֲגָנוֹת מֶזֶג יַיִן:
<b>מִמְסָךְ.</b> יַיִן מָזוּג בְּמַיִם כְּמִשְׁפָּטוֹ, כְּמוֹ ״לַחְקֹר מִמְסָךְ״ (משלי כג:ל), ״מָסְכָה יֵינָהּ״ (משלי ט:ב). וְיֵשׁ פּוֹתְרִים <b>לַמְנִי</b> לַעֲבוֹדָה זָרָה שֶׁמִּנִּיתֶם עֲלֵיכֶם, אֲבָל <b>וּמָנִיתִי אֶתְכֶם</b> שֶׁלֹּא נָקוּד <b>וּמִנִּיתִי</b> דָּגֵשׁ, יוֹרֶה שֶׁהוּא לְשׁוֹן ׳מִנְיָן׳:
<h3>פסוק יג</h3>
<b>עֲבָדַי.</b> הַצַּדִּיקִים (שֶׁל יִשְׂרָאֵל):
<b>וְאַתֶּם.</b> הַפּוֹשְׁעִים בִּי:
<h3>פסוק טו</h3>
<b>שִׁמְכֶם לִשְׁבוּעָה.</b> לוֹקֵחַ מִשִּׁמְכֶם קְלָלָה וּשְׁבוּעָה לְדוֹרוֹת: ״אִם לֹא יִקְרֵנוּ כַּאֲשֶׁר אֵרַע לִפְלוֹנִי״ (ספרי דברים יח):
<b>וֶהֱמִיתְךָ.</b> מִיתַת עוֹלָם:
<b>וְלַעֲבָדָיו יִקְרָא שֵׁם אַחֵר.</b> שֵׁם טוֹב וְזֵכֶר לִבְרָכָה:
<h3>פסוק טז</h3>
<b>אֲשֶׁר הַמִּתְבָּרֵךְ בָּאָרֶץ.</b> כִּי תִהְיֶה יִרְאָתִי עַל כֻּלָּם, ״וּמָלְאָה הָאָרֶץ דֵּעָה״ (ישעיהו יא:ט), וְהַמִּתְהַלֵּל וּמִשְׁתַּבֵּחַ בָּאָרֶץ <b>יִתְבָּרֵךְ בֵּאלֹהֵי אָמֵן</b>, יִתְהַלֵּל שֶׁהוּא עֶבֶד לֵאלֹהֵי אָמֵן, אֱלֹהֵי הָאֱמֶת, שֶׁאִמֵּן וְשָׁמַר הַבְטָחָתוֹ זֹאת:
<b>כִּי נִשְׁכְּחוּ הַצָּרוֹת.</b> לְכָךְ יִקְרָאוּנִי <b>אֱלֹהֵי אָמֵן</b>:
<h3>פסוק יז</h3>
<b>שָׁמַיִם חֲדָשִׁים.</b> יִתְחַדְּשׁוּ הַשָּׂרִים שֶׁל מַעְלָה, וְיִהְיוּ שָׂרֵי יִשְׂרָאֵל שָׂרֵי עֶלְיוֹנִים וְשָׂרֵי הָאֻמּוֹת תַּחְתּוֹנִים, וְכֵן בָּאָרֶץ; וְיֵשׁ אוֹמְרִים (פרקי דרבי אליעזר כא) שָׁמַיִם חֲדָשִׁים מַמָּשׁ, וְכֵן עִקָּר, כִּי מִקְרָא מוֹכִיחַ ״כִּי כַּאֲשֶׁר הַשָּׁמַיִם הַחֲדָשִׁים וְגוֹ׳״ (ישעיהו סו:כב):
<h3>פסוק כ</h3>
<b>עוּל יָמִים.</b> נַעַר, כְּמוֹ ״עוֹלֵל״ (איכה ב:יא); <b>עוּל יָמִים</b> – קָטָן בְּשָׁנִים:
<b>בֶּן מֵאָה שָׁנָה יָמוּת.</b> יְהֵא בֶּן עוֹנְשִׁין לְהִתְחַיֵּב מִיתָה בַּעֲבֵירָה שֶׁיֵּשׁ בָּהּ מִיתָה, כָּךְ מְפֹרָשׁ בִּבְרֵאשִׁית רַבָּה (כו ב):
<b>יְקֻלָּל.</b> בַּעֲבֵרָה שֶׁהִיא צְרִיכָה נִדּוּי:
<h3>פסוק כב</h3>
<b>כִּימֵי הָעֵץ.</b> תִּרְגֵּם יוֹנָתָן: עֵץ הַחַיִּים:
<h3>פסוק כה</h3>
<b>יֹאכַל תֶּבֶן.</b> וְלֹא יִצְטָרֵךְ לְהַשְׁחִית בַּבְּהֵמָה:
<b>וְנָחָשׁ.</b> הֲרֵי <b>עָפָר לַחְמוֹ</b> מָצוּי לוֹ תָּדִיר. וּמִדְרַשׁ אַגָּדָה (בראשית רבה צה א): <b>וְאַרְיֵה כַּבָּקָר יֹאכַל תֶּבֶן</b> – לְפִי שֶׁמָּצִינוּ שֶׁעֵשָׂו נוֹפֵל בְּיַד בְּנֵי יוֹסֵף, שֶׁנֶּאֱמַר ״בֵּית עֵשָׂו לְקַשׁ וּבֵית יוֹסֵף לְהָבָה וְגוֹ׳״ (עובדיה א:יח), אֲבָל בְּיַד בְּנֵי שְׁאָר הַשְּׁבָטִים שֶׁנִּמְשְׁלוּ לְחַיּוֹת לֹא מָצִינוּ. לְכָךְ נֶאֱמַר: <b>וְאַרְיֵה כַּבָּקָר יֹאכַל תֶּבֶן</b> – אוֹתָם הַשְּׁבָטִים שֶׁנִּמְשְׁלוּ כְּאַרְיֵה, כְּגוֹן יְהוּדָה וְדָן, כְּיוֹסֵף שֶׁנִּמְשַׁל כְּשׁוֹר, יֹאכְלוּ אוֹתוֹ שֶׁנִּמְשַׁל כְּתֶבֶן:
<h2>פרק סו</h2>
<h3>פסוק א</h3>
<b>הַשָּׁמַיִם כִּסְאִי.</b> אֵינִי צָרִיךְ לְבֵית הַמִּקְדָּשׁ שֶׁלָּכֶם:
<b>אֵיזֶה בַיִת.</b> אֲשֶׁר הוּא כְּדַאי לִשְׁכִינָתִי:
<h3>פסוק ב</h3>
<b>וְאֶת כָּל אֵלֶּה.</b> הַשָּׁמַיִם וְהָאָרֶץ <b>יָדִי עָשָׂתָה</b>, זֹאת אֲשֶׁר צִמְצַמְתִּי שְׁכִינָתִי בְּתוֹכְכֶם בִּהְיוֹתְכֶם נִשְׁמָעִים לִי, לְפִי שֶׁכֵּן דַּרְכִּי לְהַבִּיט <b>אֶל עָנִי וּנְכֵה רוּחַ וְחָרֵד עַל דְּבָרִי</b>. אֲבָל עַתָּה אֵין לִי חֵפֶץ בָּכֶם, שֶׁהֲרֵי <b>שׁוֹחֵט הַשּׁוֹר</b> הִכָּה אֶת בְּעָלָיו וּגְזָלוֹ מִמֶּנּוּ, לְפִיכָךְ <b>זוֹבֵחַ הַשֶּׂה</b> דּוֹמֶה לְפָנַי כְּ<b>עוֹרֵף</b> אֶת הַ<b>כֶּלֶב</b>, וְהַ<b>מַּעֲלֶה</b> אֶת הַ<b>מִּנְחָה</b> הֲרֵי הוּא לְפָנַי כְּ<b>דַם חֲזִיר</b>, וְהַ<b>מַּזְכִּיר לְבוֹנָה</b> מַקְטִיר לְבוֹנָה, כְּמוֹ ״אַזְכָּרָתָהּ״ (ויקרא ה:יב), ״וְהָיְתָה לַלֶּחֶם לְאַזְכָּרָה״ (ויקרא כד:ז):
<h3>פסוק ג</h3>
<b>מְבָרֵךְ אָוֶן.</b> מְבָרֵךְ אוֹתִי בִּתְשׁוּרַת אֹנֶס, מְבָרֵךְ אָוֶן מַתְשִׁיר אֹנֶס – זֶהוּ פֵּרוּשׁוֹ. וּלְשׁוֹן ׳בְּרָכָה׳ נוֹפֵל בִּתְשׁוּרָה שֶׁהִיא לְהַקְבָּלַת פָּנִים, כְּמוֹ ״קַח נָא אֶת בִּרְכָתִי״ (בראשית לג:יא), ״עֲשׂוּ אִתִּי בְרָכָה וּצְאוּ אֵלַי״ (ישעיהו לו:טז):
<b>גַּם הֵמָּה בָּחֲרוּ בְדַרְכֵיהֶם.</b> הֵם חֲפֵצִים בַּדְּרָכִים הַלָּלוּ הָרָעִים, וְ<b>גַם אֲנִי אֶבְחַר</b> וְאֶחְפּוֹץ <b>בְּתַעֲלֻלֵיהֶם</b>. וְאִם תֹּאמַר מַהוּ <b>גַּם</b>? כֵּן דֶּרֶךְ לְשׁוֹן עִבְרִי לוֹמַר שְׁנֵי גַמִּין זֶה אֵצֶל זֶה, כְּמוֹ ״גַּם בָּחוּר גַּם בְּתוּלָה״ (דברים לב:כה), ״גַּם לִי גַּם לָךְ״ (מלכים א ג:כו), ״גַּם אַהֲבָה גַּם שִׂנְאָה״ (קהלת ט:א), ״וְלֹא יָמוּתוּ גַּם הֵם גַּם אַתֶּם״ (במדבר יח:ג). אַף כָּאן – גַּם הֵם בָּחֲרוּ וְ<b>גַם אֲנִי אֶבְחַר</b>:
<h3>פסוק ד</h3>
<b>בְּתַעֲלֻלֵיהֶם.</b> לִהְיוֹת עוֹלֵל בָּם, לְשׁוֹן ״כִּי הִתְעַלַּלְתְּ בִּי״ (במדבר כב:כט):
<b>וּמְגוּרֹתָם.</b> מַה שֶּׁהֵם יְרֵאִים:
<b>יַעַן קָרָאתִי:</b> שִׁמְעוּ וְ״שׁוּבוּ אֵלַי״ (זכריה א:ג):
<b>וְאֵין עוֹנֶה</b> לֵאמֹר: ״שָׁמַעְתִּי״:
<h3>פסוק ה</h3>
<b>הַחֲרֵדִים אֶל דְּבָרוֹ.</b> הַצַּדִּיקִים הַמְמַהֲרִים בַּחֲרָדָה לְהִתְקָרֵב אֶל דְּבָרָיו:
<b>אָמְרוּ אֲחֵיכֶם.</b> פּוֹשְׁעֵי יִשְׂרָאֵל הַנִּזְכָּרִים לְמַעְלָה. דָּבָר אַחֵר: <b>אָמְרוּ אֲחֵיכֶם מְנַדֵּיכֶם.</b> אֲשֶׁר אָמְרוּ לָכֶם ״סוּרוּ טָמֵא״ (איכה ד:טו):
<b>שֹׂנְאֵיכֶם מְנַדֵּיכֶם.</b> הָאוֹמְרִים ״קְרַב אֵלֶיךָ אַל תִּגַּשׁ בִּי״ (ישעיהו סה:ה). <b>לְמַעַן שְׁמִי יִכְבַּד ה׳.</b> בִּגְדֻלָּתֵנוּ הַקָּדוֹשׁ בָּרוּךְ הוּא מִתְכַּבֵּד, שֶׁאָנוּ קְרוֹבִים לוֹ יוֹתֵר מִכֶּם:
<b>וְנִרְאֶה בְשִׂמְחַתְכֶם וְהֵם יֵבֹשׁוּ.</b> הַנָּבִיא אוֹמֵר: אֲבָל לֹא כֵן הוּא כְּדִבְרֵיהֶם, כִּי בְשִׂמְחַתְכֶם נִרְאֶה וְהֵם יֵבֹשׁוּ. לָמָּה? כִּי <b>קוֹל שָׁאוֹן</b> שֶׁלָּהֶם בָּא לִפְנֵי הַקָּדוֹשׁ בָּרוּךְ הוּא, מִמַּה שֶּׁעָשׂוּ בְּעִירוֹ, וְ<b>קוֹל</b> יוֹצֵא מֵהֵיכָלוֹ וּמְקַטְרֵג עַל מַחֲרִיבָיו, וְאַחֲרֵי כֵן <b>קוֹל ה׳ מְשַׁלֵּם גְּמוּל לְאֹיְבָיו</b>:
<h3>פסוק ז</h3>
<b>בְּטֶרֶם תָּחִיל.</b> צִיּוֹן חִיל הַיּוֹלֶדֶת, <b>יָלָדָה</b> אֶת בָּנֶיהָ, כְּלוֹמַר: יִתְקַבְּצוּ בָּנֶיהָ לְתוֹכָהּ, אֲשֶׁר הָיְתָה שׁוֹמֵמָה מֵהֶם וּשְׁכוּלָה, וַהֲרֵי הוּא כְּאִלּוּ יְלָדַתָּן עַכְשָׁיו בְּלֹא חֶבְלֵי יוֹלֵדָה, כִּי כָּל הָעוֹבְדֵי כּוֹכָבִים וּמַזָּלוֹת יְבִיאוּם לְתוֹכָהּ:
<b>וְהִמְלִיטָה זָכָר.</b> כָּל יְצִיאַת דָּבָר בָּלוּעַ קָרוּי דהַמְלָטָהד, <b>וְהִמְלִיטָה</b> אישקמוציי״ר בלע״ז:
<h3>פסוק ח</h3>
<b>הֲיוּחַל אֶרֶץ בְּיוֹם אֶחָד.</b> הֲיָבוֹא חִיל לְיוֹלֶדֶת לֵילֵד מְלֹא אֶרֶץ בָּנִים בְּיוֹם אֶחָד?
<h3>פסוק ט</h3>
<b>הַאֲנִי אַשְׁבִּיר וְלֹא אוֹלִיד.</b> הַאֲנִי אָבִיא אֶת הָאִשָּׁה עַל הַמַּשְׁבֵּר וְלֹא אֶפְתַּח רַחְמָהּ לְהוֹצִיא עֻבָּרָהּ? כְּלוֹמַר: שֶׁמָּא אַתְחִיל בְּדָבָר וְלֹא אוּכַל לִגְמוֹר? וַהֲלֹא <b>אֲנִי הַמּוֹלִיד</b> אֶת כָּל הַיּוֹלְדוֹת, וְעַכְשָׁיו שֶׁמָּא <b>עָצַרְתִּי</b>? בְּתְמִיהָה:
<h3>פסוק יא</h3>
<b>מִשֹּׁד.</b> לְשׁוֹן ׳שָׁדַיִם׳:
<b>תָּמֹצּוּ.</b> שוציי״ר בלע״ז:
<b>מִזִּיז כְּבוֹדָהּ.</b> מִכָּבוֹד גָּדוֹל הַזָּז וּמְמַשְׁמֵשׁ לָבֹא לָהּ:
<b>זִיז.</b> אישמובימנ״ט בלע״ז:
<h3>פסוק יב</h3>
<b>וּכְנַחַל שׁוֹטֵף.</b> אֲנִי <b>נֹטֶה אֵלֶיהָ כְּבוֹד גּוֹיִם</b>:
<b>עַל צַד.</b> עַל צִדֵּי אוֹמְנֵיכֶם, ״עַל גִּסְסִין״ (תרגום יונתן):
<b>תְּשָׁעֳשָׁעוּ.</b> תִּהְיוּ מְשֻׁעְשָׁעִין, כְּדֶרֶךְ שֶׁמְּשַׁעְשְׁעִין אֶת הַתִּינוֹק, אישבניי״ר בלע״ז:
<h3>פסוק יד</h3>
<b>וְנוֹדְעָה יַד ה׳.</b> בַּעֲשׂוֹתוֹ נִקְמוֹתָיו וְנוֹרְאוֹתָיו, יֵדְעוּ עֲבָדָיו אֶת כֹּחַ גְּבוּרַת יָדוֹ:
<h3>פסוק טו</h3>
<b>בָּאֵשׁ יָבוֹא.</b> בְּחֵמַת אֵשׁ יָבוֹא עַל הָרְשָׁעִים:
<b>לְהָשִׁיב.</b> לְצָרָיו בְּ<b>חֵמָה</b> אֶת <b>אַפּוֹ</b>:
<h3>פסוק טז</h3>
<b>כִּי בָאֵשׁ</b> שֶׁל גֵּיהִנֹּם <b>ה׳ נִשְׁפָּט</b> עִם צָרָיו, וּלְפִי שֶׁהוּא בַּעַל דִּין וְדַיָּן, נוֹפֵל בּוֹ לְשׁוֹן ׳<b>נִשְׁפָּט</b>׳, שֶׁאַף הוּא טוֹעֵן טַעֲנוֹתָיו לִמְצוֹא עֲוֹנָם וּפִשְׁעָם, וְכֵן ״וְנִשְׁפַּטְתִּי אִתּוֹ״ (יחזקאל לח:כב), ״הִנְנִי נִשְׁפָּט אוֹתָךְ״ (ירמיהו ב:לה), לְשׁוֹן ׳וִכּוּחַ׳ הוּא, דרישניי״ר בלע״ז, וּפְשׁוּטוֹ <b>כִּי בָאֵשׁ ה׳</b> וְחַרְבּוֹ <b>נִשְׁפָּט כָּל בָּשָׂר</b> וְכֵן רַבִּים מְסֹרָסִים בַּמִּקְרָאוֹת:
<h3>פסוק יז</h3>
<b>הַמִּתְקַדְּשִׁים.</b> הַמִּזְדַּמְּנִים, ״אֲנִי וְאַתָּה נֵלֵךְ לְיוֹם פְּלוֹנִי לַעֲבוֹד לְעֲבוֹדָה זָרָה פְּלוֹנִית״:
<b>אֶל הַגַּנּוֹת.</b> שֶׁזּוֹרְעִין שָׁם יָרָק, וְשָׁם הָיוּ מַעֲמִידִין עֲבוֹדָה זָרָה:
<b>אַחַר אַחַת.</b> כְּמָה שֶׁתִּרְגֵּם יוֹנָתָן: ״סִיעָה בָּתַר סִיעָה״; מִתְקַדְּשִׁים וּמִטַּהֲרִים לַעֲבוֹד, סִיעָה אַחַר שֶׁגָּמְרָה חֲבֶרְתָּהּ אֶת עֲבוֹדָתָהּ:
<b>בַּתָּוֶךְ.</b> בְּאֶמְצַע הַגִּנָּה, כֵּן הָיָה דַּרְכָּם לְהַעֲמִידָהּ:
<h3>פסוק יח</h3>
<b>וְאָנֹכִי מַעֲשֵׂיהֶם וּמַחְשְׁבֹתֵיהֶם בָּאָה וגו׳.</b> וְאָנֹכִי מָה לִי לַעֲשׂוֹת? מַעֲשֵׂיהֶם וּמַחְשְׁבוֹתֵיהֶם בָּאָה אֵלַי, וְהִיא תַּזְקִיקֵנִי <b>לְקַבֵּץ אֶת כָּל הַגּוֹיִם</b> וּלְהוֹדִיעַ שֶׁמַּעֲשֵׂיהֶם הֶבֶל, וּמַחְשְׁבוֹתָם שֶׁהֵם חוֹשְׁבִין ״לְמַעַן שְׁמִי יִכְבַּד ה׳״ (ישעיהו סו:ה), יָבִינוּ שֶׁהוּא שֶׁקֶר. וְהֵיכָן הוּא אוֹתוֹ קִבּוּץ? הוּא הָאָסִיף שֶׁנִּבָּא זְכַרְיָה ״וְאָסַפְתִּי אֶת כָּל הַגּוֹיִם אֶל יְרוּשָׁלִָם״ (זכריה יד:ב):
<b>וְרָאוּ אֶת כְּבוֹדִי.</b> בְּהִלָּחֲמִי בָּהֶם בְּמַכַּת ״הָמֵק בְּשָׂרוֹ וְעֵינָיו וּלְשׁוֹנוֹ״ (זכריה יד:יב):
<h3>פסוק יט</h3>
<b>וְשַׂמְתִּי בָהֶם אוֹת וְגוֹ׳. פְּלֵיטִים</b> יִנָּצְלוּ מִן הַמִּלְחָמָה וַאֲנִי אַשְׁאִירֵם, כְּדֵי לֵילֵךְ לְבַשֵּׂר לָ<b>אִיִּים הָרְחוֹקִים אֶת כְּבוֹדִי אֲשֶׁר רָאוּ</b> בַּמִּלְחָמָה, וְאַף בְּאוֹתָם <b>פְּלֵיטִים</b> אָשִׂים אַחַת מִן הָאוֹתוֹת שֶׁנִּדּוֹנוּ חֲבֵירֵיהֶם בָּהֶם, כְּדֵי לְהוֹדִיעַ לָרְחוֹקִים: בְּמַגֵּפָה זוֹ נִגְּפוּ הַצּוֹבְאִים עַל יְרוּשָׁלַיִם:
<h3>פסוק כ</h3>
<b>וּבַצַּבִּים.</b> הֵם עֲגָלוֹת מְטֻקָּסוֹת בִּמְחִיצוֹת וְאֹהֶל, וְדוֹמֶה לוֹ ״שֵׁשׁ עֶגְלֹת צָב״ (במדבר ז:ג):
<b>וּבַכִּרְכָּרוֹת.</b> בְּשִׁיר מְשַׂחֲקִים וּמְכַרְכְּרִים, כְּמוֹ ״וְדָוִד מְכַרְכֵּר״ (שמואל ב ו:יד). טריפי״ר בלע״ז. וּמְנַחֵם פֵּרְשׁוֹ לְשׁוֹן ׳כֶּבֶשׂ׳, כְּמוֹ ״שִׁלְחוּ כַר מֹשֵׁל אֶרֶץ״ (ישעיהו טז:א):
<b>כַּאֲשֶׁר יָבִיאוּ. מִנְחָה בִּכְלִי טָהוֹר</b> לְרָצוֹן, כֵּן יָבִיאוּ אֶת אֲחֵיכֶם לְמִנְחַת רָצוֹן:
<h3>פסוק כא</h3>
<b>וְגַם מֵהֶם אֶקַּח לַכֹּהֲנִים לַלְוִיִּם.</b> מִן הָעַמִּים הַמְּבִיאִים אוֹתָם, וּמִן הַמּוּבָאִים אֶקַּח כֹּהֲנִים וּלְוִיִּם, וּלְפָנַי גְּלוּיִים הַכֹּהֲנִים וְהַלְוִיִּם שֶׁבָּהֶם, וְאָבְרוֹר אוֹתָן מִתּוֹכָן, וְיִהְיוּ מְשַׁמְּשִׁין לְפָנַי:
<b>אָמַר ה׳.</b> וְהֵיכָן אָמַר? ״הַנִּסְתָּרוֹת לַה׳ אֱלֹהֵינוּ״ (דברים כט:כח). כָּךְ מְפֹרָשׁ בְּאַגָּדַת תְּהִלִּים:
<h3>פסוק כד</h3>
<b>תּוֹלַעְתָּם.</b> רִמָּה הָאוֹכֶלֶת אֶת בְּשָׂרָם:
<b>וְאִשָּׁם</b> בַּגֵּיהִנֹּם:
<b>דֵרָאוֹן.</b> לְשׁוֹן ׳בִּזָּיוֹן׳, וְיוֹנָתָן תִּרְגֵּם כְּמִין שְׁתֵּי תֵיבוֹת: דֵּי רְאִיָּה, ״עַד דְּיֵימְרוּן עֲלֵיהוֹן צַדִּיקַיָּא מִיסַת חֲזִינָא״:
