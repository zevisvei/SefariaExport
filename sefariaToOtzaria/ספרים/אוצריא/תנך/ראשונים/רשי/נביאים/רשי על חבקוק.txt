<h1>רש"י על חבקוק</h1>
רש״י
<h2>פרק א</h2>
<h3>פסוק א</h3>
<b>הַמַּשָּׂא אֲשֶׁר חָזָה.</b> ״מַטַּל נְבוּאֲתָא״, מַה שֶּׁנָּשָׂא וְקִבֵּל בְּרוּחַ הַקֹּדֶשׁ.
<h3>פסוק ב</h3>
<b>עַד אָנָה ה׳.</b> צוֹפֶה הָיָה בְּרוּח הַקֹּדֶשׁ שֶׁעָתִיד נְבוּכַדְנֶצַּר לִמְלֹךְ בַּכִּפָּה וְלִהְיוֹת מֵצֵר לְיִשְׂרָאֵל, כָּעִנְיָן שֶׁנֶּאֱמַר בִּנְבוּאָתוֹ ״כִּי הִנְנִי מֵקִים אֶת הַכַּשְׂדִּים וְגוֹ׳״, וְעַל זֹאת הָיָה מִתְאוֹנֵן וּמִתְפַּלֵּל.
<b>אֶזְעַק אֵלֶיךָ חָמָס.</b> אַזְכִּיר לְפָנֶיךָ חָמָס הֶעָשׂוּי לִי וְאֵינְךָ מוֹשִׁיעַ.
<h3>פסוק ג</h3>
<b>אָוֶן.</b> בִּזָּה וְחָמָס.
<b>וְעָמָל תַּבִּיט.</b> עָמָל זֶה אַתָּה מַבִּיט וְאֵינְךָ עוֹזֵר.
<b>וַיְהִי רִיב וּמָדוֹן יִשָּׂא.</b> וְזֶה נְבוּכַדְנֶצַּר הַנּוֹשֵׂא רִיב וּמָדוֹן הֹוֶה וּמִתְקַיֵּם וּמַצְלִיחַ.
<b>וַיְהִי.</b> וְיִתְקַיֵּם אוֹתוֹ אֲשֶׁר רִיב וּמָדוֹן יִשָּׂא, כֵּן תַּרְגּוּם יוֹנָתָן.
<h3>פסוק ד</h3>
<b>עַל כֵּן תָּפוּג תּוֹרָה.</b> עַל זֶה שֶׁיִּשְׂרָאֵל רוֹאִין הַצְלָחָתוֹ שֶׁלּוֹ, תָּפִיג וְתַעֲבֹר תּוֹרָה מֵהֶם, וְיִשְׁמְעוּ לוֹ וְיִשְׁתַּחֲווּ לַצּוּרָה בְּבִקְעַת דּוּרָא.
<b>וְלֹא יֵצֵא לָנֶצַח מִשְׁפָּט.</b> הַדָּת לַאֲמִתּוֹ.
<b>מַכְתִּיר.</b> סוֹבֵב, כְּמוֹ (תהילים כב:יג) ״אַבִּירֵי בָשָׁן כִּתְּרוּנִי״.
<h3>פסוק ה</h3>
<b>לֹא תַאֲמִינוּ כִּי יְסֻפָּר.</b> זֹאת לָכֶם אֲשֶׁר אֲנִי מֵקִים אֶת הַכַּשְׂדִּים, הָעָם אֲשֶׁר לֹא הָיָה כְּדַאי לְהִבָּרְאוֹת, כְּמוֹ שֶׁנֶּאֱמַר (ישעיהו כג:יג) ״זֶה הָעָם לֹא הָיָה״. הֵם אֶחָד מִשְּׁלֹשָׁה דְבָרִים שֶׁהַקָּדוֹשׁ בָּרוּךְ הוּא כִּבְיָכוֹל מִתְחָרֵט עַל בְּרִיאָתָם, וְעַתָּה יָקוּם וְיִהְיֶה מַר וְנִמְהָר לָרוּץ וְלָלֶכֶת לְמֶרְחֲבֵי אַרְצוֹת כָּל הַגּוֹיִם.
<h3>פסוק ז</h3>
<b>מִמֶּנּוּ מִשְׁפָּטוֹ וּשְׂאֵתוֹ יֵצֵא.</b> מִמֶּנּוּ שׁוֹפְטִים, מִמֶּנּוּ מְלָכִים הַמְּטִילִין מַשָּׂא וְאֵימָה עַל הַכֹּל. <b>מִשְׁפָּטִים</b> – יושטיצי״א בְּלַעַ״ז.
<h3>פסוק ח</h3>
<b>וּפָשׁוּ פָּרָשָׁיו.</b> רַבּוּ פָּרָשָׁיו.
<h3>פסוק ט</h3>
<b>לְחָמָס יָבוֹא.</b> לִשְׁלֹל וְלָבֹז.
<b>מְגַמַּת פְּנֵיהֶם.</b> לְשׁוֹן ״הַגְמִיאִינִי נָא״ (בראשית כד:יז), ״יְגַמֶּא אָרֶץ״ (איוב לט:כד). רָץ בִּמְרוּצָה לְשָׁעָה קַלָּה כִּבְרַת אֶרֶץ, כְּאִלּוּ גָּמָא וְשָׁתָה הָאָרֶץ שֶׁלְּפָנָיו. וְאַף כָּאן ״מְגַמַּת פְּנֵיהֶם״, גְּמִיאַת שְׁאִיפַת פְּנֵיהֶם דּוֹמֶה לְרוּחַ הַקָּדִים עַזָּה שֶׁבָּרוּחוֹת, כֵּן תִּרְגֵּם יוֹנָתָן.
<h3>פסוק י</h3>
<b>וְהוּא בַּמְּלָכִים יִתְקַלָּס.</b> מִתְלוֹצֵץ בָּהֶם, וְכָל לְשׁוֹן ׳קַלָּסָה׳ לְשׁוֹן ׳דִּבּוּר׳ הַנִּדְבָּרִים בּוֹ, יֵשׁ לְטוֹב יֵשׁ לְרַע, פרלרי״ץ בְּלַעַ״ז.
<b>מִשְׂחָק.</b> כְּמוֹ ׳שְׂחוֹק׳, כְּמוֹ ׳מִשְׁמָר׳, ׳מִסְתָּר׳.
<b>לְכָל מִבְצָר יִשְׂחָק.</b> אִם אוֹיְבוֹ בְּמִבְצָר חָזָק, יִשְׂחַק לוֹ.
<b>וַיִּצְבֹּר עָפָר.</b> עָלָיו בְּרֹב חֵילוֹתָיו. כָּל אֶחָד נוֹשֵׂא מַשָּׂא עָפָר, וַהֲרֵי הִיא לִפְנֵי הַחוֹמָה תֵּל גָּבוֹהַּ וְנִלְחָמִים בָּהּ עַל הָעִיר, וְהִיא שְׁפִיכַת סוֹלְלָה, כִּי כְֻּלָּן מְתֻרְגָּמוֹת ״וַיִּצְבֹּר עֲלָהּ מְלֵיתָא״, וְאַף הִיא לְשׁוֹן ׳מִלּוּא׳ שֶׁהָיָה בְּעִיר דָּוִד. הוּא תֵּל גָּבוֹהַּ וְנִלְחָמִים בָּהּ, שֶׁעַל רֹאשָׁהּ מִגְדָּל בָּנוּי וְשִׁפּוּעוֹ מְשַׁפֵּעַ לַצְּדָדִין, וּסְבִיבוֹת מַרְגְּלוֹתָיו חוֹמָה נְמוּכָה לְהַחֲזִיק הֶעָפָר מִלִּפֹּל.
<h3>פסוק יא</h3>
<b>אָז חָלַף רוּחַ.</b> אָז בִּרְאוֹתוֹ דַּרְכּוֹ צָלְחָה, רוּחַ חוֹלֶפֶת וְעוֹבֶרֶת עָלָיו, רוּחַ אַשְׁמָה. וּמַהוּ הָרוּחַ? זֶה <b>כֹחוֹ לֵאלֹהוֹ</b> – הַכֹּחַ הַזֶּה הוּא נוֹתֵן לֵאלֹהוֹ, וְאָמַר: אֱלֹהַי עָשָׂה לִי כָּל הַחַיִל הַזֶּה.
<h3>פסוק יב</h3>
אָמַר הַנָּבִיא: וְאַתָּה לָמָּה תַחֲרִישׁ לְכָל זֹאת? <b>הֲלֹא אַתָּה מִקֶּדֶם אֱלֹהַי קְדוֹשִׁי וְכוּ׳</b>. וְזֶה שֶׁכָּתוּב ״לֹא נָמוּת״ – אֶחָד מִתִּקּוּנֵי סוֹפְרִים שֶׁבַּמִּקְרָא הוּא, שֶׁכִּנָּה הַכָּתוּב. וְכֵן (מלאכי א:יג) ״וְהִפַּחְתֶּם אוֹתוֹ״, וְכֵן הַרְבֵּה הַמְפֹרָשִׁים בְּסִפְרֵי. וּלְפִי תִּיוּן הַסּוֹפְרִים זֶה, פֵּרוּשׁוֹ: הֲלֹא אַתָּה אֱלֹהַי מִקֶּדֶם קְדוֹשִׁי? אַל תִּתְּנֵנִי לָמוּת בְּיָדוֹ.
<b>ה׳ לְמִשְׁפָּט שַׂמְתּוֹ.</b> יָדַעְתִּי כִּי לֹא הֶעֱמַדְתּוֹ לָזֶה אֶלָּא לִשְׁפּוֹט אֶת הַמּוֹרְדִים בְּךָ, וּמִכָּל מָקוֹם כָּל זֶה לָמָּה יִתְקַיֵּם? הֲלֹא...
<h3>פסוק יג</h3>
<b>טְהוֹר עֵינַיִם</b> אַתָּה מֵרְאוֹת בְּרַע.
<b>וְהַבִּיט.</b> כְּמוֹ ׳וּלְהַבִּיט׳ אֶל עָמָל.
<b>צַדִּיק מִמֶּנּוּ.</b> שֶׁהוּא מְסַמֵּא אֶת עֵינֵי צִדְקִיָּהוּ.
<h3>פסוק יד</h3>
<b>וַתַּעֲשֶׂה אָדָם.</b> לִפְנֵי נְבוּכַדְנֶצַּר הֶפְקֵר כִּדְגֵי הַיָּם, שֶׁכָּל הָרוֹצֶה לָצוּד צוֹדֶה מֵהֶם.
<h3>פסוק טו</h3>
<b>כֻּלֹּה בְּחַכָּה הֶעֱלָה.</b> כָּל הָאָדָם זֶה נְבוּכַדְנֶצַּר הֶעֱלָה בְּחַכָּה שֶׁלּוֹ.
<b>יְגֹרֵהוּ.</b> לְשׁוֹן ״אָגְרָה בַקָּצִיר״ (משלי י:ה), ״נֶהֶרְסוּ מַמְּגֻרוֹת״ (יואל א:יז).
<h3>פסוק טז</h3>
<b>יְזַבֵּחַ לְחֶרְמוֹ.</b> לַעֲבוֹדָה זָרָה שֶׁהוּא אוֹמֵר שֶׁהִיא כּוֹבֶשֶׁת הַכֹּל לְפָנָיו.
<b>בָּהֵמָּה.</b> כְּמוֹ ׳בָּהֶם׳, בִּשְׁבִילָם.
<b>בְּרִיאָה.</b> שְׁמֵנָה.
<h3>פסוק יז</h3>
<b>הַעַל כֵּן יָרִיק חֶרְמוֹ.</b> יֵשׁ תְּמִיהוֹת הַרְבֵּה הַמִּתְקַיֶּמֶת, כְּמוֹ ״הֲנִגְלֹה נִגְלֵיתִי״ דְּעֵלִי (שמואל א ב:כז), ״הֲרוֹאֶה אַתָּה״ (שם ב טו:כז), אַף כָּאן: הֲנִרְאֶה בְּעֵינֶיךָ שֶׁעַל כֵּן הוּא מַצְלִיחַ כָּל שָׁעָה? שֶׁיָּרִיק חֶרְמוֹ עַל הַכֹּל וְלָצוּד צֵיד. <b>יָרִיק</b> – כְּמוֹ (תהלים לה:ג) ״הָרֵק חֲנִית״, ״וַיָּרֶק אֶת חֲנִיכָיו״ (בראשית יד:יד), מִזְדַּיֵּן בְּחֶרְמוֹ.
<h2>פרק ב</h2>
<h3>פסוק א</h3>
<b>עַל מִשְׁמַרְתִּי אֶעֱמֹדָה.</b> עָג עוּגָה חֲבַקּוּק וְעָמַד בְּתוֹכָהּ, וְאָמַר: לֹא אָזוּז מִכָּאן עַד שֶׁאֶשְׁמַע מַה יְּדַבֵּר בִּי עַל שְׁאֵלָתִי זֹאת לָמָּה הוּא מַבִּיט וְרוֹאֶה בְּהַצְלָחָתוֹ שֶׁל רָשָׁע.
<b>וּמַה אָשִׁיב.</b> אֶל הַבָּאִים לְהִתְוַכֵּחַ לְפָנַי.
<b>עַל תּוֹכַחְתִּי.</b> שֶׁהֵם מוֹכִיחִים אוֹתִי בְּפָנַי שֶׁיֵּשׁ לְהַרְהֵר עַל מִדַּת הַדִּין. <b>תּוֹכַחַת</b> – מונאיפרובמנ״ט בְּלַעַ״ז.
<h3>פסוק ב</h3>
<b>וַיַּעֲנֵנִי ה׳ וַיֹּאמֶר כְּתוֹב לְךָ חָזוֹן.</b> הַנִּגְלֶה לְךָ, וּבָאֲרֵהוּ עַל הַלּוּחוֹת הֵיטֵב, אֲשֶׁר יָרוּץ הַקּוֹרֵא בּוֹ לִקְרוֹתוֹ מַהֵר שֶׁלֹּא יִכָּשֵׁל, וְזֶהוּ הַחָזוֹן אֲשֶׁר תִּכְתֹּב.
<h3>פסוק ג</h3>
<b>כִּי עוֹד חָזוֹן לַמּוֹעֵד.</b> עוֹד עָתִיד לָקוּם נָבִיא לְקֵץ שָׁנִים שֶׁיִּתְגַּלֶּה לוֹ חָזוֹן לְמָתַי יִהְיֶה מוֹעֵד מַפֶּלֶת בָּבֶל וּגְאֻלַּת יִשְׂרָאֵל.
<b>וְיָפֵחַ לַקֵּץ.</b> וְדִבֵּר שֶׁיֹּאמַר לוֹ עַל הַקֵּץ שֶׁל בָּבֶל לְפִי מְלֹאת לְבָבֶל שִׁבְעִים שָׁנָה וְלֹא יְכַזֵּב.
<b>אִם יִתְמַהְמָהּ.</b> לָבוֹא שֶׁיַּאֲרִיךְ לָכֶם אוֹתוֹ מוֹעֵד, <b>חַכֵּה לוֹ כִּי לֹא יְאַחֵר</b> אַחַר הַשִּׁבְעִים כְּלוּם. וְעוֹד יֵשׁ לְפָרֵשׁ: אִם יִתְמַהְמָהּ הַנָּבִיא לָבֹא וְהוּא הָיָה יִרְמְיָה. וְיוֹנָתָן תִּרְגֵּם: ״כְּתִיבָא נְבוּאֲתָא וּמְפָרְשָׁא עַל סִפְרָא דְאוֹרָיְתָא״. תִּרְגֵּם ״כְּתֹב״ כְּמוֹ ״כְּתִיב״, כְּבָר נִרְמָז (בַּתּוֹרָה) ״אָז תִּרְצֶה הָאָרֶץ אֶת שַׁבְּתוֹתֶיהָ״ – שִׁבְעִים שְׁמִטּוֹת קִלְקְלוּ יִשְׂרָאֵל וְלֹא שָׁמְטוּ, וּכְנֶגְדָּן גָּלוּ מִמֶּנָּה שִׁבְעִים שָׁנָה. וְכֵן הוּא אוֹמֵר (בְּדִבְרֵי הַיָּמִים בְּסוֹף ב׳) ״עַד רָצְתָה הָאָרֶץ אֶת שַׁבְּתוֹתֶיהָ, כָּל יְמֵי הָשַּׁמָּה לְמַלֹּאת שִׁבְעִים שָׁנָה״. וְכֵן אַתָּה מוֹצֵא (בִּיחֶזְקֵאל ד:ה) ״וַאֲנִי נָתַתִּי לְךָ אֶת שְׁנֵי עֲוֹנָם שְׁלֹשׁ מֵאוֹת וְתִשְׁעִים יוֹם, יוֹם לַשָּׁנָה נְתַתִּיו לָךְ״. וְאוֹמֵר: ״וְאַתָּה שְׁכַב לְךָ עַל צִדְּךָ הַשְּׂמָאלִית וְגוֹמֵר״. נִמְצֵאתָ אַתָּה אוֹמֵר: הִכְעִיסוּ יִשְׂרָאֵל שְׁלֹשׁ מֵאוֹת וְתִשְׁעִים שָׁנָה עַד שֶׁגָּלוּ עֲשֶׂרֶת הַשְּׁבָטִים, וְשֵׁבֶט יְהוּדָה קִלְקְלוּ אַרְבָּעִים. וּמִשֶּׁגָּלוּ עֲשֶׂרֶת הַשְּׁבָטִים עַד חֻרְבוֹת יְרוּשָׁלַיִם הֵם עֶשְׂרִים וּשְׁתַּיִם שֶׁל מְנַשֶּׁה וּשְׁאָר שְׁנוֹתָיו בִּתְשׁוּבָה, שֶׁהֲרֵי נֶאֱמַר בּוֹ (מלכים ב כא:ב) ״וַיַּעַשׂ הָרַע כְּכָל אֲשֶׁר עָשָׂה אַחְאָב״, כְּמִנְיַן שְׁנוֹתָיו שֶׁל אַחְאָב, וְהוּא מָלַךְ עֶשְׂרִים וּשְׁתַּיִם שָׁנָה. שְׁתַּיִם שֶׁל אָמוֹן בְּנוֹ וְאַחַת עֶשְׂרֵה שֶׁל יְהוֹיָקִים וְאַחַת עֶשְׂרֵה שֶׁל צִדְקִיָּהוּ, הֲרֵי אַרְבָּעִים וְשֵׁשׁ, וּנְבוּאָה זוֹ נֶאֶמְרָה לִיחֶזְקֵאל בַּשָּׁנָה הַחֲמִישִׁית לְצִדְקִיָּהוּ. מִכָּל מָקוֹם נִמְצְאוּ יְמֵי קִלְקוּלָם אַרְבַּע מֵאוֹת וּשְׁלֹשִׁים וְשֵׁשׁ שָׁנִים שֶׁלְּאַחַר נְבוּאָה זוֹ, שֶׁהוֹסִיף שֵׁשׁ שָׁנִים. אַרְבַּע מֵאוֹת שָׁנִים עוֹשִׂים שְׁמוֹנָה יוֹבְלוֹת, וְכָל יוֹבֵל שֶׁבַע שְׁמִטּוֹת, הֲרֵי חֲמִשִּׁים וְשֵׁשׁ שְׁמִטּוֹת וּשְׁמוֹנֶה שָׁנִים הַמְּקֻדָּשׁוֹת לְיוֹבֵל, הֲרֵי שִׁשִּׁים וְאַרְבַּע. וּבִשְׁלוֹשִׁים וְשֵׁשׁ שָׁנָה יֵשׁ חָמֵשׁ שְׁמִטּוֹת, הֲרֵי שִׁשִּׁים וְתֵשַׁע שָׁנִים מְקֻדָּשׁוֹת, וּשְׁנַת יוֹבֵל זֶה הָאַחֲרוֹן נֶחְשָׁב אַף הוּא בְּמִנְיָן שֶׁבַּעֲוֹנָם לֹא נִגְמַר. וְכָאן כָּכָה אָמַר לוֹ הַקָּדוֹשׁ בָּרוּךְ הוּא לַחֲבַקּוּק: כְּבָר כָּתוּב חָזוֹן בַּתּוֹרָה, אֲבָל סָתוּם הוּא. הוֹסִיף אַתָּה וּבָאֵר עַל הַלּוּחוֹת, כִּי עוֹד יִתְגַּלֶּה חָזוֹן לְמוֹעֵד זֶה.
<b>וְיָפֵחַ</b> לְשׁוֹן ׳דִּבּוּר׳ הוּא, וְהַרְבֵּה יֵשׁ בְּסֵפֶר מִשְׁלֵי. וְעַל שֵׁם שֶׁהַדִּבּוּר אֵינוֹ אֶלָּא רוּחַ הַיּוֹצֵא מִן הַפֶּה, קוֹרֵהוּ ׳פִּיחַ׳ וְקוֹרֵהוּ ׳רוּחַ׳, כְּגוֹן ״וּבְרוּחַ פִּיו כָּל צְבָאָם״ (תהילים לג:ו).
<h3>פסוק ד</h3>
<b>הִנֵּה עֻפְּלָה.</b> נֶפֶשׁ שֶׁלּוֹ תָּמִיד הִיא בְּכַעַס וּבְתַאֲוָה, שׁוֹאֵף לִבְלֹעַ וְלֹא שָׂבֵעַ. עֻפְּלָה לְשׁוֹן ׳עַזּוּת׳, כְּמוֹ (במדבר יד:מד) ״וַיַּעְפִּלוּ״, וְכֵן ״עֹפֶל וָבֹחַן״ (ישעיהו לב:יד).
<b>לֹא יָשְׁרָה נַפְשׁוֹ בּוֹ.</b> אֵין רוּחוֹ מִתְקָרֶרֶת עָלָיו לוֹמַר דַּי בְּמַה שֶּׁקָּנִיתִי כְּבָר, לָכֵן יָבֹא עָלָיו הַפֻּרְעָנוּת.
<b>וְצַדִּיק בֶּאֱמוּנָתוֹ יִחְיֶה.</b> יְכָנְיָה הַמֶּלֶךְ שֶׁעָתִיד זֶה לְהַגְלוֹתוֹ, יַעֲמֹד לוֹ צִדְקוֹ, וּבְיוֹם שֶׁיֻּשְׁלַךְ זֶה מִקִּבְרוֹ, יִשָּׂא אֱוִיל מְרֹדַךְ אֶת רֹאשׁ יְהוֹיָכִין וְיָשִׂים אֶת כִּסְאוֹ מֵעַל לְכִסֵּא הַמְּלָכִים.
<h3>פסוק ה</h3>
<b>וְאַף כִּי הַיַּיִן בּוֹגֵד.</b> וְאַף כְּשֶׁיָּבֹא בֵּלְשַׁצַּר בֶּן בְּנוֹ שֶׁל זֶה, שֶׁיִּבְגֹּד בּוֹ יֵינוֹ, דְּ״לָקֳבֵל אַלְפָּא חַמְרָא שָׁתֵה״ (דניאל ה:א).
<b>גֶּבֶר יָהִיר.</b> הוּא.
<b>וְלֹא יִנְוֶה.</b> לֹא יִתְקַיֵּם מְדוֹרוֹ וְנָוֵהוּ, שֶׁנִּתְגָּאָה וְאָמַר בְּטַעַם חַמְרָא לְהָבִיא כְּלֵי בֵּית הַמִּקְדָּשׁ וְשָׁתָה בָּהֶם, וְהִיא תִּגְרֹם לוֹ שֶׁיֵּהָרֵג וְיִכְלֶה זַרְעוֹ. כִּי גֶּבֶר יָהִיר לֵץ לֹא יִנְוֶה, לֹא יִתְקַיֵּם הוּא וְנָוֵהוּ.
<b>אֲשֶׁר הִרְחִיב.</b> נְבוּכַדְנֶצַּר כִּשְׁאוֹל נַפְשׁוֹ. לְהַשִּׂיג כָּל תַּאֲוָתוֹ בְּרֹחַב לֵב.
<b>וְהוּא כַּמָּוֶת.</b> כְּמַלְאַךְ הַמָּוֶת שֶׁאֵינוֹ שָׂבֵעַ מִלְּהָמִית, כָּךְ זֶה אֵינוֹ שָׂבֵעַ בְּכָל קִנְיָנוֹ.
<h3>פסוק ו</h3>
<b>הֲלֹא אֵלֶּה.</b> אֲשֶׁר אָסַף אֵלָיו לְעָבְדוֹ.
<b>כֻּלָּם עָלָיו מָשָׁל יִשָּׂאוּ וּמְלִיצָה</b> יִשְׂאוּ בְּפִיהֶם בִּלְשׁוֹן חִידוֹת בִּשְׁבִילוֹ. <b>לוֹ</b> כְּמוֹ ׳עָלָיו׳.
<b>וְיֹאמַר.</b> הָאוֹמֵר אֶת מְלִיצַת הַחִידָה.
<b>הוֹי הַמַּרְבֶּה לֹא לוֹ.</b> זוֹ הִיא הַמְּלִיצָה: חֲבָל עַל הַמַּרְבֶּה הוֹן וּמַלְכוּת וְלֹא לוֹ, כִּי יָבֹאוּ מַלְכֵי מָדַי וְיִטְלוּ אֶת הַכֹּל.
<b>עַד מָתַי.</b> יִהְיֶה הוֹלֵךְ וּמַרְבֶּה וְאֵינוֹ אֶלָּא מַכְבִּיד עָלָיו מַשָּׂא עָוֹן, כְּעָב שֶׁל טִיט. עָב הוּא לְשׁוֹן קוֹרָה כְּבֵדָה, כְּמוֹ שֶׁמָּצִינוּ בְּמִשְׁכְּנָא (דיחזקאל מא:כו) ״צַלְעוֹת הַבַּיִת וְהָעֻבִּים״, ״וְעָב עֵץ״ (שם).
<h3>פסוק ז</h3>
<b>וְיִקְצוּ.</b> כְּמוֹ ׳וְיָקִיצוּ׳.
<h3>פסוק ח</h3>
<b>שַׁלּוֹתָ גּוֹיִם רַבִּים.</b> הִשְׁלַכְתָּם וּנְשַׁלְתָּם מִמְּקוֹמָם.
<b>יְשָׁלּוּךָ כָּל יֶתֶר.</b> פְּלֵיטַת הָעוֹבְדֵי כּוֹכָבִים וּמַזָּלוֹת.
<b>מִדְּמֵי אָדָם.</b> בְּנִקְמַת דְּמֵי יִשְׂרָאֵל הַקְּרוּאִים אָדָם, שֶׁנֶּאֱמַר (יחזקאל לד:לא) ״אָדָם אַתֶּם״.
<b>וַחֲמַס אֶרֶץ.</b> אֶרֶץ יִשְׂרָאֵל.
<b>קִרְיָה.</b> הִיא יְרוּשָׁלַיִם.
<h3>פסוק ט</h3>
<b>הוֹי בֹּצֵעַ בֶּצַע רָע לְבֵיתוֹ.</b> אוֹנֵס מָמוֹן שֶׁהוּא רַע לוֹ <b>וּלְבֵיתוֹ</b> לִבְנוֹת לוֹ בַּיִת.
<b>לָשׂוּם בַּמָּרוֹם קִנּוֹ.</b> כְּדִכְתִיב בְּסֵפֶר דָּנִיֵּאל (דניאל ד:כז) ״הֲלָא דָא הִיא בָּבֶל רַבְּתָא דַּאֲנָא בְּנֵיתַהּ לְבֵית מַלְכוּ בְּתְקוֹף חִסְנִי וְגוֹמֵר״. וּבְשָׁעָה שֶׁיָּצָא דָּבָר זֶה מִפִּיו, נִטְרַד מִן הַבְּרִיּוֹת, שֶׁנֶּאֱמַר (שם) ״עוֹד מִלְּתָא בְּפֻם מַלְכָּא״ בְּעִנְיָן זֶה.
<h3>פסוק י</h3>
<b>יָעַצְתָּ בֹּשֶׁת לְבֵיתֶךָ.</b> אֲשֶׁר יָעַצְתָּ לִקְצוֹת עַמִּים רַבִּים וְהִפְסַדְתָּ עַצְמְךָ.
<b>קְצוֹת.</b> לְשׁוֹן שְׁלִיפָה וְקִלּוּף, כְּמוֹ ״הִקְצוֹת אֶת הַבַּיִת״ (ויקרא יד:מג).
<b>וְחוֹטֵא נַפְשֶׁךָ.</b> כְּמוֹ (משלי כ׳:ב׳) ״מִתְעַבֵּר וְחוֹטֵא נַפְשׁוֹ״, חוֹטֵא לְאַבֵּד נַפְשׁוֹ, פורפיי״ט שארמ״א בְּלַעַ״ז.
<h3>פסוק יא</h3>
<b>כִּי וְגוֹ׳.</b> כִּי הָאֲבָנִים אֲשֶׁר גָּזַלְתָּ תִּזְעַקְנָה מִן הַקִּיר.
<b>וְכָפִיס מֵעֵץ יַעֲנֶנָּה.</b> אֶל הָאֶבֶן בְּקוֹל לְנֶגְדָּהּ, שְׁנֵיהֶם צוֹעֲקִים.
<b>וְכָפִיס מֵעֵץ יַעֲנֶנָּה.</b> תִּרְגֵּם יוֹנָתָן: ״וְשִׁיפָא מִגּוֹ מָרֵישָׁא״. שִׁיפָא לְשׁוֹן ׳קֵיסָם׳, שְׁפָאִין בִּלְשׁוֹן חֲכָמִים, דלדור״ש בְּלַעַ״ז. מָרֵישׁ הוּא הַקּוֹרָה.
<h3>פסוק יג</h3>
<b>הֲלֹא הִנֵּה מֵאֵת ה׳.</b> נִשְׁתַּלֵּם פֻּרְעָנוּת לְעוֹשֵׂי רִשְׁעָה.
<b>וְיִיגְעוּ עַמִּים בְּדֵי אֵשׁ.</b> כַּאֲשֶׁר תְּבוֹאֵם חֲמָתוֹ כָּאֵשׁ עַד שֶׁיִּהְיֶה דַּיָּם. בְּדֵי אֵשׁ – איישי״ץ בְּלַעַ״ז.
<h3>פסוק טו</h3>
<b>מַשְׁקֵה רֵעֵהוּ.</b> יַיִן, וּבְאוֹתָהּ הַשְׁקָאָה הוּא מְסַפֵּחַ וְאוֹסֵף אֶת חֲמָתוֹ עָלָיו, וְאַף מְשַׁכְּרֵהוּ בַּחֲמָתוֹ. וְכָל זֶה הוּא עוֹשֶׂה <b>לְמַעַן הַבִּיט עַל מְעוֹרֵיהֶם</b>, עַל גִּלּוּיָם וְלִרְאוֹת אֶת עֶרְוָתָם. זֶה נְבוּכַדְנֶצַּר שֶׁהָיָה מַשְׁקֶה אֶת הַמְּלָכִים יַיִן וּמְשַׁכְּרָם, וְשׁוֹכֵב עִמָּם מִשְׁכְּבֵי אִשָּׁה, כִּדְאַמְרִינָן בְּמַסֶּכֶת שַׁבָּת. דָּבָר אַחֵר: <b>הוֹי מַשְׁקֵה רֵעֵהוּ</b> – בְּסֵדֶר עוֹלָם דּוֹרְשׁוֹ כְּלַפֵּי בֵּלְשַׁאצַּר, שֶׁהִשְׁקָה אֶת הַשָּׂרִים בִּכְלֵי בֵית הַמִּקְדָּשׁ, וּבָהֶם נִסְפְּחוּ וְנִשְׁתַּכְּרוּ בַּחֲמָתוֹ שֶׁל הַקָּדוֹשׁ בָּרוּךְ הוּא, וּבוֹ בַּלַּיְלָה נֶהֱרַג.
<b>עַל מְעוֹרֵיהֶם.</b> לְהִגָּלוֹת קְלוֹנָם וְרָאוּ שׂוֹנְאֵיהֶם בְּנִוּוּלָם.
<h3>פסוק טז</h3>
<b>וְהֵעָרֵל.</b> הֵ״א מְשַׁמֶּשֶׁת בְּתֵבָה זוֹ בִּלְשׁוֹן ׳הִתְפַּעֵל׳, כְּמוֹ (דברים לב:נ) ״הֵאָסֵף אֶל עַמֶּךָ״. אַף כָּאן ״הֵעָרֵל״, הֵאָטֵם בְּשִׁמָּמוֹן וּבְתִמָּהוֹן לֵב. כָּל עָרְלָה לְשׁוֹן ׳אֹטֶם׳ הוּא, כְּמוֹ ״עֲרֵלָה אָזְנָם״ (ירמיהו ו:י), ״עַרְלֵי לֵב וְעַרְלֵי בָשָׂר״ (יחזקאל מד:ז). וְיוֹנָתָן תִּרְגֵּם: ״וְאִתְעַרְטַל״ – לְשׁוֹן ״עֵרֹם וְעֶרְיָה״ (שם).
<h3>פסוק יז</h3>
<b>חֲמַס לְבָנוֹן.</b> בֵּית מַקְדְּשָׁא.
<b>וְשֹׁד בְּהֵמוֹת יְחִיתַּן.</b> שׁוֹד בְּהֵמוֹתֶיךָ וְאוּכְלוֹסֶיךָ אֲשֶׁר שָׁדְדוּ אֶת עַמִּי יִשְׂרָאֵל, הוּא יִשְׁבְּרֵם.
<b>מִדְּמֵי אָדָם.</b> מֵחֲמַס דְּמֵי יִשְׂרָאֵל.
<b>וַחֲמַס אֶרֶץ.</b> אֶרֶץ יִשְׂרָאֵל.
<b>קִרְיָה.</b> יְרוּשָׁלַיִם.
<h3>פסוק יח</h3>
<b>מַה הוֹעִיל.</b> לְבָבֶל פֶּסֶל.
<b>כִּי בָטַח.</b> הָאָדָם הַיּוֹצֵר וְיוֹצְרוֹ שֶׁל אֱלוֹהוֹ זֶה.
<b>עָלָיו.</b> עַל יְצִירָתוֹ זֹאת הוּא בּוֹטֵחַ שֶׁיַּעֲזֹר לוֹ, אֲשֶׁר בָּא לַעֲשׂוֹת אֱלִילִים אִלְּמִים.
<h3>פסוק יט</h3>
<b>הוּא יוֹרֶה.</b> בִּתְמִיהָּ.
<h3>פסוק כ</h3>
<b>וַה׳ בְּהֵיכַל קָדְשׁוֹ.</b> מוּכָן לִפָּרַע.
<b>הַס מִפָּנָיו כָּל הָאָרֶץ.</b> הַס לְשׁוֹן שִׁתּוּק וּדְמִימַת חֻרְבָּן.
<h2>פרק ג</h2>
<h3>פסוק א</h3>
<b>עַל שִׁגְיֹנוֹת.</b> יֵשׁ פּוֹתְרוֹ כְּתַרְגּוּמוֹ, וּלְפִי מַשְׁמָעוֹ בִּקֵּשׁ רַחֲמִים עַל עַצְמוֹ שֶׁהִטִּיחַ דְּבָרִים, כְּמוֹ (חבקוק א:ד) ״עַל כֵּן תָּפוּג תּוֹרָה״, ״וַתַּעֲשֶׂה אָדָם כִּדְגֵי הַיָּם״. קִנְתֵּר אַחַר מִדַּת הַדִּין.
<h3>פסוק ב</h3>
<b>שָׁמַעְתִּי שִׁמְעֲךָ.</b> אֲשֶׁר מֵעוֹלָם שֶׁנִּפְרַעְתָּ תָּמִיד מִמַּכְעִיסֶיךָ, וְאֶת הָרָשָׁע הַזֶּה אַתָּה סוֹבֵל.
<b>יָרֵאתִי.</b> אָמַרְתִּי: אֵיךְ נִשְׁתַּנֵּית מִדַּת הַדִּין בַּעֲוֹן יִשְׂרָאֵל?
<b>פָּעָלְךָ בְּקֶרֶב שָׁנִים חַיֵּיהוּ.</b> פָּעָלְךָ הָרִאשׁוֹן שֶׁהָיִיתָ נִפְרָע לָנוּ מֵאוֹיְבֵינוּ בְּקֶרֶב שְׁנֵי הַצָּרָה שֶׁאָנוּ שְׁרוּיִים בָּהּ, <b>חַיֵּיהוּ</b>, כְּלוֹמַר עוֹרְרֵהוּ וַהֲשִׁיבֵהוּ, וּ<b>בְקֶרֶב שָׁנִים</b> הַלָּלוּ תּוֹדִיעֵהוּ.
<b>בְּרֹגֶז.</b> שֶׁתִּקְצֹף עַל הָרְשָׁעִים.
<b>רַחֵם תִּזְכּוֹר.</b> רַחֵם כְּמוֹ ׳לְרַחֵם׳.
<b>תִּזְכּוֹר</b> לְרַחֵם אֶת יִשְׂרָאֵל.
<h3>פסוק ג</h3>
<b>אֱלוֹהַּ מִתֵּימָן יָבוֹא.</b> עַכְשָׁיו הוּא מַזְכִּיר לְפָנָיו פָּעֳלוֹ הָרִאשׁוֹן שֶׁהוּא מְבַקֵּשׁ לְפָנָיו לְעוֹרְרֵהוּ, וּפֹעַל (סְפָרִים אֲחֵרִים: פּוֹעֵל) חִבָּתָן שֶׁל יִשְׂרָאֵל וּפֻרְעָנוּת דּוֹרוֹת הָרִאשׁוֹנִים. כְּשֶׁבָּאתָ לִתֵּן אֶת הַתּוֹרָה, חָזַרְתָּ עַל עֵשָׂו וְיִשְׁמָעֵאל וְלֹא קִבְּלוּהָ.
<b>תֵּימָן.</b> עֵשָׂו.
<b>פָּארָן.</b> יִשְׁמָעֵאל, כִּדְאַמְּרִינַן: ״וַיֵּשֶׁב בְּמִדְבַּר פָּארָן״ (בראשית כא:כא).
<b>כִּסָּה שָׁמַיִם הוֹדוֹ.</b> בְּסִינַי לְיִשְׂרָאֵל.
<h3>פסוק ד</h3>
<b>וְנֹגַהּ.</b> אוֹתוֹ הַיּוֹם.
<b>כָּאוֹר תִּהְיֶה.</b> כְּאוֹר הַמְיֻחָד שֶׁל שִׁבְעַת יְמֵי בְּרֵאשִׁית הָיָה, וְכֵן תִּרְגֵּם יוֹנָתָן.
<b>קַרְנַיִם.</b> לְשׁוֹן ׳מָאוֹר׳, כְּשֶׁהוּא נוֹקֵב וְזוֹרֵחַ דֶּרֶךְ הַנֶּקֶב נִרְאֶה כְּמִין קַרְנַיִם בּוֹלְטִין, וְכֵן (שמות לד:כט) ״כִּי קָרַן עוֹר פָּנָיו״.
<b>מִיָּדוֹ.</b> מִיָּדוֹ שֶׁל הַקָּדוֹשׁ בָּרוּךְ הוּא בָּאוּ לָהֶם.
<b>וְשָׁם חֶבְיוֹן עֻזּוֹ.</b> כְּתַרְגּוּמוֹ: שָׁם נִגְלָה עֻזּוֹ שֶׁהָיָה חָבוּי לְמַפְרֵעַ בְּסֵתֶר עֶלְיוֹן.
<h3>פסוק ה</h3>
<b>לְפָנָיו יֵלֶךְ דָּבֶר.</b> מָצָאתִי בְּמִדְרַשׁ אַגָּדָה: בְּשָׁעָה שֶׁנָּתַן הַקָּדוֹשׁ בָּרוּךְ הוּא תּוֹרָה לְיִשְׂרָאֵל, טְרָדוֹ לְמַלְאַךְ הַמָּוֶת לְהַפְלִיגוֹ לִדְבָרִים אֲחֵרִים, שֶׁלֹּא יַעֲמֹד לְקַנְתֵּר וְלוֹמַר: אֻמָּה שֶׁעֲתִידָה לִכְפֹּר בְּךָ לְסוֹף אַרְבָּעִים יוֹם, וְאַתָּה נוֹתֵן לָהֶם אֶת הַתּוֹרָה?
<b>וְיֵצֵא רֶשֶׁף לְרַגְלָיו.</b> מַלְאֲכֵי רֶשֶׁף בָּאוּ עִמּוֹ לְסִינַי.
<h3>פסוק ו</h3>
<b>עָמַד וַיְמֹדֶד אֶרֶץ.</b> הִמְתִּין לְדַקְדֵּק בְּדִין דּוֹר הַמַּבּוּל, לִמְדֹּד לָהֶם מִדָּה כְּנֶגֶד מִדָּה. וּמָדַד ״עוֹמֵד״, כִּדְאַמְרִינַן: ״נִצָּב ה׳ וְעוֹמֵד לָדִין עַמִּים״ (ישעיהו ג:יג), מַמְתִּין וּמְדַקְדֵּק בְּדִינָם.
<b>וַיְמֹדֶד אֶרֶץ.</b> בְּרוֹתְחִים קִלְקְלוּ וּבְרוֹתְחִים נִדּוֹנוּ.
<b>רָאָה.</b> בְּדוֹר הַפַּלָּגָה, שֶׁעַל יְדֵי שֶׁהָיוּ שָׂפָה אַחַת בָּאוּ כֻּלָּם בְּעֵצָה, כְּדִכְתִיב: ״וַיְהִי כָל הָאָרֶץ שָׂפָה אֶחָת״ (בראשית יא:א).
<b>וַיַּתֵּר גּוֹיִם.</b> הִקְפִּיצָם לְשִׁבְעִים לָשׁוֹן, כִּדְאַמְרִינַן: ״וְיַתֵּר מִמְּקוֹמוֹ״ (איוב לז:א), ״לְנַתֵּר בָּהֶם״ (ויקרא יא:כא).
<b>הַרְרֵי עַד.</b> שָׂרֵי הָעוֹבְדֵי כּוֹכָבִים וּמַזָּלוֹת.
<b>הֲלִיכוֹת עוֹלָם לוֹ.</b> הֶרְאָה לָהֶם שֶׁכָּל מַהֲלָכוֹ שֶׁל עוֹלָם שֶׁלּוֹ הוּא.
<h3>פסוק ז</h3>
<b>תַּחַת אָוֶן.</b> שֶׁנִּמְצָא בְיִשְׂרָאֵל.
<b>רָאִיתִי אָהֳלֵי כוּשָׁן.</b> שֶׁעוֹמְדִים בְּגָלוּי וּמְחַבְּלִים אֶת יִשְׂרָאֵל. וּבְהִתְכַּנְּעָם לְפָנֶיךָ, יִרְגְּזוּן יְרִיעוֹת וְגוֹ׳, הַכֹּל כְּתַרְגּוּמוֹ.
<h3>פסוק ח</h3>
<b>הֲבִנְהָרִים.</b> יֵשׁ תְּמִיהוֹת שֶׁהֵן קַיָּמוֹת. הֲרָאִינוּ שֶׁכָּל אֵלֶּה עָשָׂה? וּפֵרוּשׁ הַמִּקְרָא כְּתַרְגּוּמוֹ.
<b>מַרְכְּבֹתֶיךָ.</b> לָנוּ יְשׁוּעָה.
<h3>פסוק ט</h3>
<b>עֶרְיָה תֵעוֹר קַשְׁתֶּךָ.</b> נִגְלֹה נִגְלֵית גְּבוּרָתְךָ.
<b>שְׁבֻעוֹת מַטּוֹת.</b> שְׁבוּעוֹת שֶׁנִּשְׁבַּעְתָּ לַשְּׁבָטִים.
<b>אֹמֶר סֶלָה.</b> מַאֲמָר הַמְקֻיָּם לְעוֹלָם. אֹמֶר נָקוּד פַּתַּח (רוֹצֶה לוֹמַר סֶגּוֹל) וְטַעְמוֹ לְמַעְלָה, שֶׁהוּא שֵׁם דָּבָר.
<b>נְהָרוֹת תְּבַקַּע אָרֶץ.</b> כְּתַרְגּוּמוֹ.
<h3>פסוק י</h3>
<b>רָאוּךָ יָחִילוּ הָרִים.</b> הָרֵי נַחֲלֵי אַרְנוֹן שֶׁנִּדְבְּקוּ זֶה עִם זֶה.
<b>זֶרֶם מַיִם עָבָר.</b> בְּעָבְרָם בַּיַּרְדֵּן, תַּמּוּ נִכְרְתוּ הַמַּיִם, וְעָבַר קִלּוּחַ שֶׁטֶף הַמַּיִם לְשִׁפּוּלוֹ שֶׁל נָהָר, וְהַבָּאִים מִלְמַעְלָה קָמוּ עָמְדוּ.
<b>נָתַן תְּהוֹם קוֹלוֹ.</b> שִׁבְּחוּהוּ יוֹשְׁבֵי הָאָרֶץ.
<b>רוֹם יָדֵיהוּ נָשָׂא.</b> צְבָא הַשָּׁמַיִם הוֹדוּ לוֹ.
<h3>פסוק יא</h3>
<b>עָמַד זְבֻלָה.</b> בִּמְדוֹרֵיהוֹן. כָּל תֵּבָה שֶׁצְּרִיכָה לָמֶ״ד בִּתְחִלָּתָהּ, הִטִּיל לָהּ הֵ״א בְּסוֹפָהּ. וּפֵרְשׁוּהָ עַל מִלְחֶמֶת גִּבְעוֹן, כְּתַרְגּוּמוֹ.
<b>לְאוֹר חִצֶּיךָ יְהַלֵּכוּ.</b> יִשְׂרָאֵל.
<h3>פסוק יב</h3>
<b>בְּזַעַם תִּצְעַד אָרֶץ.</b> לְגָרֵשׁ שִׁבְעָה עוֹבְדֵי כּוֹכָבִים וּמַזָּלוֹת.
<h3>פסוק יג</h3>
<b>לְיֵשַׁע אֶת מְשִׁיחֶךָ.</b> שָׁאוּל וְדָוִד.
<b>עָרוֹת יְסוֹד.</b> חוֹמוֹת עוֹבְדֵי כּוֹכָבִים וּמַזָּלוֹת.
<b>עַד צַוָּאר.</b> הוּא גֹּבַהּ הַחוֹמוֹת וְהַמִּגְדָּלִים.
<h3>פסוק יד</h3>
<b>נָקַבְתָּ בְמַטָּיו רֹאשׁ.</b> סַנְחֵרִיב וְסִיעָתוֹ שֶׁהָיוּ סוֹעֲרִים בְּרוּחַ סְעָרָה לַהֲפִיצֵנִי, וְהוּא הָיָה מַטֶּה שֶׁהָיִיתָ רוֹדֶה בּוֹ אֶת הָעוֹבְדֵי כּוֹכָבִים וּמַזָּלוֹת. וּכְשֶׁבָּא וְסָעַר לַהֲפִיצֵנִי, נָקַבְתָּ רָאשֵׁי גֵּיסוֹתָיו בְּמַטָּיו שֶׁהָיָה בָּא לִרְדּוֹת בָּהֶם.
<b>רֹאשׁ פְּרָזָיו.</b> רָאשֵׁי עָרָיו וְטִירוֹתָיו, כְּמוֹ ״פְּרָזוֹת תֵּשֵׁב יְרוּשָׁלַיִם״ (זכריה ב:ח), ״עָרֵי הַפְּרָזִי״ (דברים ג:ה).
<b>עֲלִיצֻתָם.</b> הָיוּ, כְּשֶׁהָיוּ יְכוֹלִים לֶאֱכֹל עָנִי בַּמִּסְתָּר. יִשְׂרָאֵל הַקְּרוּאִים עַם עָנִי.
<h3>פסוק טו</h3>
<b>דָּרַכְתָּ בַיָּם.</b> בְּחֵילוֹתָיו הַכְּבֵדִים כְּחוֹל הַיָּם.
<b>חֹמֶר.</b> תִּרְגֵּם יוֹנָתָן: בְּדִגּוּר. לְשׁוֹן ״חֳמָרִים חֳמָרִים״ (שמות ח:י).
<h3>פסוק טז</h3>
<b>שָׁמַעְתִּי וַתִּרְגַּז בִּטְנִי.</b> תִּרְגֵּם יוֹנָתָן: ״אֲמַרַת בָּבֶל: שְׁמָעֵית וְזָעוּ מַלְכַיָּא מִן קֳדָם דִּינָא דִּי אִתְדָּנוּ מִצְרָאֵי״.
<b>לְקוֹל צָלֲלוּ שְׂפָתַי.</b> לְקוֹל הַשְּׁמוּעָה אֲחָזַנִי רַעַד, עַד שֶׁשְּׂפָתַי נוֹקְשׁוֹת זוֹ לָזוֹ וְקוֹלוֹ נִשְׁמָע.
<b>צָלֲלוּ.</b> לְשׁוֹן ״מְצִילּוֹת הַסּוּס״ (זכריה יד:כ), טינטי״ר בְּלַעַ״ז.
<b>וְתַחְתַּי אֶרְגָּז.</b> בִּמְקוֹמִי אֲנִי מִזְדַּעְזַעַת.
<b>אֲשֶׁר אָנוּחַ לְיוֹם צָרָה.</b> אֲשֶׁר מְנוּחָתִי זֹאת מוּכֶנֶת לְיוֹם צָרָה.
<b>לַעֲלוֹת לְעַם יְגוּדֶנּוּ.</b> לְיוֹם אֲשֶׁר אָמַר לְהַעֲלוֹת מִתּוֹכוֹ אֶת הָעָם אֲשֶׁר הוּא יְגוּדֶנּוּ עָקֵב, לָשׁוּב בִּגְדוּדָיו לְאַרְצוֹ.
<h3>פסוק יז</h3>
<b>כִּי תְאֵנָה לֹא תִפְרָח.</b> כְּתַרְגּוּמוֹ, וְיֵשׁ לְפָתְרוֹ כְּמַשְׁמָעוֹ: שׁוּב אֵין הַצְלָחָה לְכָל מַעֲשֵׂה בָּבֶל מֵעַתָּה.
<b>וּשְׁדֵמוֹת.</b> שְׂדֵה לָבָן.
<b>מִמִּכְלָה.</b> דִּיר הַצֹּאן.
<h3>פסוק יח</h3>
<b>וַאֲנִי.</b> כְּנֶסֶת יִשְׂרָאֵל, בַּה׳ אֶעֱלוֹזָה.
<h3>פסוק יט</h3>
<b>לַמְנַצֵּחַ בִּנְגִינוֹתַי.</b> לְבֶן לֵוִי הַמְּנַצֵּחַ בַּשִּׁיר בְּבֵית הַמִּקְדָּשׁ, אַנְעִים לוֹ בִּנְגִינוֹתַי, וְהַלֵּוִי יִתֵּן קוֹל כְּנֶגְדּוֹ בִּכְלֵי הַשִּׁיר.
<b>לַמְנַצֵּחַ.</b> כְּמָה דְאַתְּ אָמַר (עזרא ג:ח) ״וַיַּעֲמִידוּ הַלְוִיִּם מִבֶּן עֶשְׂרִים שָׁנָה וָמַעְלָה לְנַצֵּחַ עַל מְלֶאכֶת וְגוֹמֵר״.
<b>בִּנְגִינוֹתַי.</b> הוּא לְשׁוֹן נְעִימוֹת קוֹל לְהָרִים וּלְהַשְׁפִּיל, אורגנידור״ש בְּלַעַ״ז.
