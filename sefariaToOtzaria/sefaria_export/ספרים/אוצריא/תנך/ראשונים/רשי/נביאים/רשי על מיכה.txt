<h1>רש"י על מיכה</h1>
רש״י
<h2>פרק א</h2>
<h3>פסוק א</h3>
<b>דִּבֶּר.</b> הַמּוֹרַשְׁתִּי מֵעִיר מוֹרָשָׁה:
<h3>פסוק ב</h3>
<b>וִיהִי בָכֶם לְעֵד.</b> שֶׁנִּבֵּאתִי לָכֶם בִּשְׁמוֹ וְהִתְרֵיתִי בָּכֶם:
<h3>פסוק ג</h3>
<b>יוֹצֵא מִמְּקוֹמוֹ.</b> מִכִּסֵּא רַחֲמִים לְכִסֵּא הַדִּין:
<b>וְדָרַךְ עַל בָּמֳתֵי אָרֶץ.</b> עַל הָרָמִים וְגַסֵּי הָרוּחַ:
<h3>פסוק ד</h3>
<b>כַּדּוֹנַג.</b> שַׁעֲוָה:
<b>מֻגָּרִים בְּמוֹרָד.</b> תִּרְגֵּם יוֹנָתָן: ״דְּאֲשִׁידִין בְּמוֹדְרוֹן״, מֻגָּרִים לְשׁוֹן ׳זִיבַת מַיִם׳ וְכֵן ״עֵינִי נִגְּרָה״ (איכה ג:מט), ״נִגָּרוֹת בְּיוֹם אַפּוֹ״ (איוב כ:כח), ״פָּרַץ נַחַל מֵעִם גָּר״ (שם כח), ״וַיַּגֵּר מִזֶּה״ (תהלים עה:ט):
<h3>פסוק ו</h3>
<b>לְעִי הַשָּׂדֶה.</b> ״לִיגָרֵי חַקְלָן״. לְשׁוֹן ׳גַּלִּים׳ כְּמוֹ ״יְגַר שָׂהֲדוּתָא״ (בראשית לא:מז):
<b>וְהִגַּרְתִּי לַגַּי אֲבָנֶיהָ.</b> וְהִסְחַבְתִּי כְּמוֹ הַ״מֻּגָּרִים בְּמוֹרָד״:
<h3>פסוק ז</h3>
<b>כִּי מֵאֶתְנַן זוֹנָה קִבָּצָה.</b> כָּל הַהוֹן הַזֶּה:
<b>וְעַד אֶתְנַן זוֹנָה יָשׁוּבוּ.</b> וּלְטִמְיוֹן כִּשְׁאָר אֶתְנַנֵּי זוֹנָה יָשׁוּבוּ כָּל קִבּוּצֶיהָ, וְיוֹנָתָן תִּרְגֵּם: ״וּלְבֵית פָּלְחֵי טָעוּתָא יִתְמַסְּרוּן כָּל קִבּוּצֶיהָ״:
<h3>פסוק ח</h3>
<b>שׁוֹלָל.</b> מִשְׁתַּגֵּעַ כְּשׁוֹטֶה בְּתִמְהוֹן לֵב, כְּמוֹ ״אֶשְׁתּוֹלְלוּ אַבִּירֵי לֵב״ (תהלים עו), ״וְסָר מֵרָע מִשְׁתּוֹלֵל״ (ישעיהו נט) וְהַתָּי״ו הִיא בָּאָה לְשַׁמֵּשׁ בַּתֵּיבָה בִּלְשׁוֹן מִתְפַּעֵל וְנִתְפַּעֵל, וְכֵן הִלּוּךְ תֵּיבָה שֶׁתְּחִלַּת יְסוֹדָהּ שִׁי״ן אוֹ סָמֶ״ךְ כְּשֶׁבָּאוּ עָלָיו תָּי״ו בִּלְשׁוֹן מִתְפַּעֵל וְנִתְפַּעֵל נִכְנֶסֶת תּוֹךְ הַתֵּיבָה כְּמוֹ ׳מִשְׁתּוֹלֵל׳, אוֹמֵר אֲנִי שֶׁהוּא מִלְּשׁוֹן שׁוֹגֵג כְּמוֹ ״לֹא תַשְׁלֶה אוֹתִי״ (מלכים ב ד:כח), ״עַל הַשַּׁל״ (שמואל ב ו:ז), ״דִּי יֵאמַר שָׁלוּ״ (דניאל ג):
<h3>פסוק ט</h3>
<b>כִּי אֲנוּשָׁה מַכּוֹתֶיהָ.</b> כִּי חוֹלָה הִיא בְּמַכּוֹתֶיהָ, כְּמוֹ ״וַיֵּאָנַשׁ״ (שמואל ב יב):
<h3>פסוק י</h3>
<b>בְּגַת אַל תַּגִּידוּ.</b> פֶּן יִשְׂמְחוּ לָנוּ פְּלִשְׁתִּים:
<b>בְּבֵית לְעַפְרָה.</b> עָפְרַת אֲבִי הָעֶזְרִי:
<b>עָפָר הִתְפַּלָּשִׁי.</b> לָשׁוֹן נוֹפֵל עַל הַלָּשׁוֹן וְכֵן יוֹשֶׁבֶת שָׁפִיר עֶרְיָה בֹּשֶׁת וְכֵן לֹא יָצְאָה יוֹשֶׁבֶת צַאֲנָן כֻּלָּם לְפִי שֵׁם הָעִיר לְשׁוֹן הַקִּינָה. <b>הִתְפַּלָּשִׁי</b> הִתְגַּלְגְּלִי. פִּתְרוֹנוֹ לְפִי עִנְיָנוֹ הִתְעַפְּרִי:
<h3>פסוק יא</h3>
<b>עִבְרִי לָכֶם.</b> הִתְחִיל בִּלְשׁוֹן יְחִידוּת נְקֵבָה כִּמְדַבֵּר אֶל כְּנֵסִיָּה הָעִיר כְּמוֹ שֶׁנֶּאֱמַר יוֹשֶׁבֶת שָׁפִיר כֻּלָּם בְּשֵׁם כְּנֵסִיָּה אַחַת וְאָמַר לָכֶם כִּמְדַבֵּר אֶל הָרַבִּים שֶׁהֲרֵי לָרַבִּים הוּא אוֹמֵר:
<b>יוֹשֶׁבֶת שָׁפִיר.</b> שֵׁם הָעִיר:
<b>עֶרְיָה בֹשֶׁת.</b> גְּלוּיָה בֵּית הַבֹּשֶׁת כַּאֲשֶׁר נִקְרֵאת שָׁפִיר שֶׁהוּא שֵׁם נֵפֶל הַיּוֹצֵא מֵרַחְמָהּ שֶׁל אִשָּׁה:
<b>לֹא יָצְאָה יוֹשֶׁבֶת צַאֲנָן.</b> ״לָא יִפְּקוּן מְשֵׁזְבִין יָתְבֵי צַאֲנָן״:
<b>מִסְפַּד בֵּית הָאֵצֶל יִקַּח מִכֶּם עֲמָדְתוֹ.</b> הַמִּסְפֵּד שֶׁגְּרַמְתֶּם לַנִּגְזָלִים שֶׁאַתֶּם גּוֹזְלִים נַחֲלָתוֹ כְּדֵי לְהַגִּישׁ בַּיִת בְּבַיִת שָׂדֶה בְּשָׂדֶה זֶה אֵצֶל זֶה, הוּא יִקַּח מִכֶּם עֲמָדְתוֹ מַעֲמַד הַבִּנְיָנִים שֶׁבְּנִיתֶם וְהֶעֱמַדְתֶּם עַל נַחֲלָתָם, בֵּית הָאֵצֶל איוטמנ״ט בְּלַעַ״ז:
<h3>פסוק יב</h3>
<b>כִּי חָלָה לְטוֹב.</b> כִּי קִוְּתָה לְטוֹבָה אוֹתָהּ הַיּוֹשֶׁבֶת בְּשַׁלְוָתָהּ וּמַמְרָה עַל פִּי הַנְּבִיאִים:
<b>כִּי יָרַד רָע.</b> הֲרֵי כִּי זֶה מְשַׁמֵּשׁ בִּלְשׁוֹן אֶלָּא הִיא חָלָה לְטוֹב אֲבָל מִפְּנֵי מְרוּתָהּ יָרַד לָהּ רָע:
<h3>פסוק יג</h3>
<b>רְתֹם הַמֶּרְכָּבָה לָרֶכֶשׁ.</b> אִסְרוּ הַמֶּרְכָּבָה לָרֶכֶשׁ שֶׁהוּא קַל לָרוּץ וְתִבְרְחוּ. וְאָמַר דּוּנַשׁ שֶׁהוּא לְשׁוֹן עַרְבִי:
<h3>פסוק יד</h3>
<b>לָכֵן תִּתְּנִי שִׁלּוּחִים עַל מוֹרֶשֶׁת גַּת.</b> עַל אֲשֶׁר תִּתְּנִי שִׁלּוּחִים עַל מַלְכוּת דָּוִד אֲשֶׁר הוֹרִישׁ אֶתְכֶם גַּת כְּעִנְיָן שֶׁנֶּאֱמַר (דברי הימים א יח) ״וַיִּקַּח דָּוִד אֶת גַּת מִיַּד פְּלִשְׁתִּים״, וְאַתֶּם מוֹאֲסִים בּוֹ כְּמוֹ שֶׁנֶּאֱמַר (ישעיהו ח) ״יַעַן אֲשֶׁר מָאַס הָעָם הַזֶּה אֶת מֵי הַשִּׁלֹחַ וְגוֹמֵר״, לְפִיכָךְ בָּתֵּי אַכְזִיב שֶׁהָיְתָה מֵאֶרֶץ יְהוּדָה וְנִמְשְׁכוּ אַחַר פֶּקַח בֶּן רְמַלְיָהוּ, סוֹפָן לִהְיוֹת לְאַכְזָב לְמַלְכֵי יִשְׂרָאֵל שֶׁיֵּהָרֵג פֶּקַח בֶּן רְמַלְיָהוּ וְיִכְזְבוּ הַנִּסְמָכִים עָלָיו. וּבִימֵי אָחָז נִתְנַבֵּאת נְבוּאָה זוֹ:
<b>לָכֵן תִּתְּנִי שִׁלּוּחִים.</b> פֵּרוּשׁ לָכֵן כְּמוֹ עַל אֲשֶׁר כְּמוֹ (ישעיהו יז) ״עַל כֵּן תִּטְּעִי נִטְעֵי נַעֲמָנִים״ עַל אֲשֶׁר נְטַעְתִּיךְ נִטְעֵי נַעֲמָנִים וְאַתְּ נֶהְפַּכְתְּ לִזְמוֹרוֹת זָר:
<b>בָּתֵּי אַכְזִיב לְאַכְזָב.</b> לָשׁוֹן נוֹפֵל עַל הַלָּשׁוֹן מֵאַגָּדַת חֵלֶק לָמַדְתִּי מִדְרַשׁ מִקְרָא זֶה כָּךְ:
<h3>פסוק טו</h3>
<b>עוֹד הַיּוֹרֵשׁ אָבִיא לָךְ.</b> אוֹיְבִים שֶׁיּוֹרִישׁוּ אוֹתָךְ אֶת הַיּוֹשֶׁבֶת בְּמָרֵשָׁה, יוֹרֵשׁ לְמָרֵשָׁה לָשׁוֹן נוֹפֵל עַל הַלָּשׁוֹן:
<b>עַד עֲדֻלָּם.</b> שֶׁהוּא לְפָנִים מִן הַגְּבוּל יָסוֹג אָחוֹר וְיָבֹא כְּבוֹד יִשְׂרָאֵל שֶׁיִּכְבְּשׁוּ הָעוֹבְדֵי כּוֹכָבִים וּמַזָּלוֹת מִגְּבוּלָם עַד עֲדֻלָּם כֵּן תִּרְגֵּם יוֹנָתָן: ״עַד עֲדֻלָּם יֵיתוּן בִּתְחוּם אַרְעָא דְיִשְׂרָאֵל״. וּמִדְרַשׁ אַגָּדָה שְׁמַעְתִּיו מִשְּׁמוֹ שֶׁל רַבִּי מְנַחֵם <b>עוֹד הַיּוֹרֵשׁ אָבִיא לָךְ</b> רְאוּיִים הָיוּ בְּנֵי עֵילָם לִירַשׁ אֶת אֶרֶץ יִשְׂרָאֵל שֶׁהוּא הָיָה בְּכוֹר לִבְנֵי שֵׁם, וּבִשְׁבִיל אַהֲבַת אֲבוֹתֵיכֶם הֲסִבּוֹתִיהָ לִבְנֵי אַרְפַּכְשַׁד, עַתָּה אָבִיא אֶת כַּשְׂדִּים וְאֶת בְּנֵי עֵילָם עֲלֵיהֶם:
<h3>פסוק טז</h3>
<b>קָרְחִי.</b> רֹאשֵׁךְ:
<b>וָגֹזִּי.</b> שְׂעָרֵךְ כְּמוֹ (איוב א) ״וַיָּגָז אֶת רֹאשׁוֹ״ לְשׁוֹן תְּלִישַׁת שֵׂעָר:
<b>כַּנֶּשֶׁר.</b> כְּתַרְגּוּמוֹ ״כְּנִשְׁרָא דְּנָתְרוּ גַדְפּוֹהִי״. דֶּרֶךְ הַנֶּשֶׁר לִמְרֹט רוֹב כְּנָפָיו:
<h2>פרק ב</h2>
<h3>פסוק א</h3>
<b>וּפֹעֲלֵי רָע עַל מִשְׁכְּבוֹתָם.</b> כָּל הַלַּיְלָה גּוֹמְרִים בְּלִבָּם אֵיךְ יַעֲשׂוּ הָרָעָה לַבֹּקֶר:
<h3>פסוק ב</h3>
<b>וּבָתִּים וְנָשָׂאוּ.</b> מוּסָב עַל וְחָמְדוּ חוֹמְדִים בָּתִּים:
<b>וְנָשָׂאוּ.</b> כְּמוֹ ׳וְלָקְחוּ׳:
<h3>פסוק ג</h3>
<b>וְלֹא תֵלְכוּ רוֹמָה.</b> ״וְלָא תַּהֲכוּן בְּקוֹמָה זְקוּפָה״:
<h3>פסוק ד</h3>
<b>וְנָהָה נְהִי נִהְיָה.</b> וְנָהָה לְשׁוֹן עָתִיד, כְּמוֹ וְעָשָׂה וּפָנָה. וְנָהָה הַמְּקוֹנֵן וְאָמַר נְהִי נִהְיָה בָּעוֹלָם וּמַהוּ הַנְּהִי אֲשֶׁר <b>נִהְיָה אָמַר שָׁדוֹד נְשַׁדֻּנוּ</b> אוֹיְבֵינוּ שְׁדָדוּנוּ. וְלָשׁוֹן <b>נְשַׁדֻּנוּ</b> שֶׁכָּתַב בּוֹ נוּ״ן בִּתְחִלָּה וְלֹא כָתַב שַׁדּוּנוּ, מִפְּנֵי שֶׁבָּא לְשַׁמֵּשׁ שְׁנֵי לְשׁוֹנוֹת, לְשׁוֹן נִפְעַלְנוּ וְלָשׁוֹן פְּעַלְנוּ. אִלּוּ כָּתַב נִשְׁדַּנוּ הָיָה הַלָּשׁוֹן מוּסָב עַל הַנִּשְׁדָּדִים וְלֹא אֶל הַשּׁוֹדְדִים, וְאִם כָּתַב שַׁדּוּנוּ הָיָה מוּסָב אֶל הַשּׁוֹדְדִים וְלֹא לַנִּשְׁדָּדִים, עַכְשָׁיו מוּסָב לִשְׁנֵיהֶם נְתָנָנוּ בְּיַד אֲשֶׁר שַׁדּוּנוּ וּבְלַעַ״ז שומי״ר דימשטיור״א נשו״ט. דָּבָר אַחֵר <b>נְשַׁדֻּנוּ</b> אֲנַחְנוּ גָּרַמְנוּ לְעַצְמֵנוּ שֶׁשְּׁדָדוּנוּ:
<b>חֵלֶק עַמִּי יָמִיר.</b> נַחֲלַת חֵלֶק עַמִּי נֶחְלַף לְעוֹבְדֵי כּוֹכָבִים וּמַזָּלוֹת:
<b>אֵיךְ יָמִישׁ לִי לְשׁוֹבֵב שָׂדֵינוּ יְחַלֵּק.</b> אֵיךְ יָסוּר אֵלַי עוֹד לְהָשִׁיב לָנוּ שְׂדוֹתֵינוּ אֲשֶׁר יְחַלֵּק אוֹתָם הָעוֹבֵד כּוֹכָבִים וּמַזָּלוֹת הַזֶּה לוֹ, אֵיךְ אֶפְשָׁר לְשׁוֹבְבָם עוֹד לִי. כָּל אֵלֶּה דִּבְרֵי הַמְּקוֹנֵן וְנוֹשֵׂא הַמָּשָׁל. <b>אֵיךְ יָמִישׁ לִי</b> קומ״א שדיטורנר״א אמו״י כְּמוֹ סוּרָה אֵלַי וַיָּסַר אֵלָיו:
<h3>פסוק ה</h3>
<b>מַשְׁלִיךְ חֶבֶל.</b> חוֹלֵק נַחֲלָה, שֶׁכֵּן דֶּרֶךְ לְחַלֵּק נַחֲלָה בְּחֶבֶל הַמִּדָּה:
<h3>פסוק ו</h3>
<b>אַל תַּטִּפוּ יַטִּיפוּן.</b> אַל תִּנָּבְאוּ לְהוֹכִיחָם לָכֶם הַנְּבִיאִים אֲנִי אוֹמֵר אֲשֶׁר תַּטִּיפוּ תָּמִיד:
<b>לֹא יִסַּג כְּלִמּוֹת.</b> פֶּן יַשִּׂיגוּן אֶתְכֶם כְּלִימוֹת מֵאִתָּם כְּעִנְיָן שֶׁנֶּאֱמַר (משלי ט:ח) ״אַל תּוֹכַח לֵץ״, כָּל טִיף לְשׁוֹן ׳נְבוּאָה׳ כְּמוֹ (עמוס ז:טז) ״וְלֹא תַטִּיף עַל בֵּית יִשְׂחָק״, (יחזקאל כא:ב) ״וְהַטֵּף אֶל דָּרוֹם״:
<h3>פסוק ז</h3>
<b>הֶאָמוּר בֵּית יַעֲקֹב.</b> הֲזֹאת יֹאמְרוּ בֵּית יַעֲקֹב כְּשֶׁשּׁוֹמְעִים אֶת הָרָעָה אֲשֶׁר נְבִיאַי מִתְנַבְּאִים לָהֶם:
<b>הֲקָצַר רוּחַ ה׳.</b> שֶׁמָּא אֵין יְכֹלֶת עַתָּה לְפָנָיו לְהֵיטִיב וְאֵין רוּחוֹ רְחָבָה עָלָיו לְטוֹב כַּאֲשֶׁר הָיְתָה בַּיָּמִים הָרִאשׁוֹנִים:
<b>אִם אֵלֶּה מַעֲלָלָיו.</b> כְּלוֹמַר לְהָרַע:
<b>הֲלֹא דְבָרַי יֵיטִיבוּ עִם הַיָּשָׁר הוֹלֵךְ.</b> אֲנִי לֹא קָצְרָה רוּחִי וְלֹא אֵלֶּה מַעֲלָלַי זוּלָתִי לָרְשָׁעִים אַךְ אֶת הַיָּשָׁר הוֹלֵךְ הֵיטֵב אֵיטִיב לוֹ:
<h3>פסוק ח</h3>
<b>וְאֶתְמוּל עַמִּי לְאוֹיֵב יְקוֹמֵם.</b> הַמִּקְרָא מְחֻבָּר לְשֶׁל מַעְלָה הֵימֶנּוּ אֲנִי טוֹב וּמֵטִיב אֲנִי וְאֶת הַדָּבָר אֲשֶׁר לְמוּלוֹ וּבַעֲבוּרוֹ עַמִּי אוֹתוֹ יְקוֹמֵם לְאוֹיֵב לוֹ:
<b>מִמּוּל שַׂלְמָה אֶדֶר תַּפְשִׁיטוּן.</b> כְּנֶגֶד אֲשֶׁר אַתֶּם גּוֹזְלִים הַשַּׂלְמָה וּלְבוּשׁ תִּפְאֶרֶת וּמַפְשִׁיטִים מֵעַל כָּל הָעוֹבְרִים עֲלֵיכֶם בַּדֶּרֶךְ:
<b>מֵעוֹבְרִים בֶּטַח שׁוּבֵי מִלְחָמָה.</b> מִמַּה שֶׁהָיוּ סְבוּרִין לִהְיוֹת עוֹבְרִין בֶּטַח, הֵם נֶהֶפְכוּ לִהְיוֹת שׁוּבֵי מִלְחָמָה כִּבְנֵי אָדָם הַשָּׁבִים מִן הַמִּלְחָמָה חַסְרֵי מִבְּגָדִים וּמָזוֹן שֶׁלָּקְחוּ אוֹיְבֵיהֶם מַה שֶּׁעֲלֵיהֶם, <b>שׁוּבֵי</b> כְּמוֹ (ירמיהו ב:כא) ״סוּרֵי הַגֶּפֶן נָכְרִיָּה״ (צפניה ג) ״נוּגֵי מִמּוֹעֵד״:
<h3>פסוק ט</h3>
<b>נְשֵׁי עַמִּי תְּגָרְשׁוּן מִבֵּית תַּעֲנֻגֶיהָ.</b> שֶׁאַתֶּם הוֹרְגִים אֶת בַּעֲלֵיהֶן וְהֵן יוֹשְׁבוֹת אַלְמָנוֹת, אוֹ לְפִי שֶׁאַתֶּם נוֹטְלִין אֶת מָמוֹן בַּעֲלֵיהֶם וְהֵם יוֹשְׁבִים וּמְצִירִים וְאֵין מְשַׂמְּחִין אֶת נְשׁוֹתֵיהֶן:
<b>תִּקְחוּ הֲדָרִי.</b> הֲדַר הוֹד וְעֹשֶׁר שֶׁנָּתַתִּי לָהֶם:
<h3>פסוק י</h3>
<b>קוּמוּ וּלְכוּ כִּי לֹא זֹאת הַמְּנוּחָה.</b> קוּמוּ וּגְלוּ מִן הָאָרֶץ כִּי לֹא כְּדֶרֶךְ זוֹ נְתַתִּיהָ לָכֶם לִמְנוּחָה:
<b>בַּעֲבוּר טָמְאָה תְּחַבֵּל וְחֶבֶל נִמְרָץ.</b> כִּי לְמַעַן טַמֵּא אוֹתָהּ הִיא עוֹשָׂה חֲבוּרַת חֶבְלֵי רְשָׁעִים, <b>תְּחַבֵּל</b> לְשׁוֹן ׳אֲגֻדּוֹת׳ כְּמוֹ (שמואל א י:ה) ״חֶבֶל נְבִיאִים״ (תהלים קיט:סא) ״חֶבְלֵי רְשָׁעִים״ וְכֵן תִּרְגֵּם יוֹנָתָן: ״מִסְתַּיְּעִין עֲלָהּ״, לְשׁוֹן ׳סִיעָה׳:
<b>וְחֶבֶל נִמְרָץ.</b> וּבְעֵת אֲגֻדָּתָם כְּבָר נוֹעֲצוּ בֵּינֵיהֶם וּפֵרְשׁוּ לָמָּה הֵם מִתְחַבְּרִים:
<b>נִמְרָץ.</b> דָּבָר מְפֹרָשׁ בָּאֵר הֵיטֵב כְּמוֹ (איוב ו:כה) ״מַה נִּמְרְצוּ אִמְרֵי״ ״מַה יַּמְרִיצְךָ״ (שם טז) ״קְלָלָה נִמְרֶצֶת״ (מלכים א ב):
<h3>פסוק יא</h3>
<b>לוּ אִישׁ הוֹלֵךְ רוּחַ.</b> לוּ מוֹצְאִים אִישׁ הוֹלֵךְ רוּחַ אִישׁ שֶׁקֶר מִתְנַבֵּא לָהֶם שֶׁיִּשְׁתַּכְּרוּ בְּיַיִן וּבְשֵׁכָר הוּא יִהְיֶה נָבִיא מְקֻבָּל לָעָם הַזֶּה:
<h3>פסוק יב</h3>
<b>אָסֹף אֶאֱסֹף.</b> עוֹד יָמִים בָּאִים וַאֲקַבֵּץ אֶתְכֶם:
<b>כְּצֹאן בָּצְרָה.</b> כְּצֹאן רַבָּה הַנְּתוּנָה בְּמִבְצְרֵי גִּדְרוֹת צֹאן:
<b>בְּתוֹךְ הַדָּבְרוֹ.</b> תִּרְגֵּם יוֹנָתָן: ״כְּעֶדְרָא בְּגוֹ דִּירָא״, מָקוֹם שֶׁהוּא מִתְנַהֵג שָׁם וְכֵן (ישעיה ה) ״וְרָעוּ כְבָשִׂים כְּדָבְרָם״:
<b>תְּהִימֶנָה מֵאָדָם.</b> תִּהְיֶינָה הֶעָרִים הוֹמִיּוֹת מֵרֹב אָדָם אֲשֶׁר בְּקִרְבָּהּ:
<h3>פסוק יג</h3>
<b>עָלָה הַפֹּרֵץ.</b> מוֹשִׁיעָם הַפּוֹרֵץ גִּדְרַת סִירִים וּמְסוּכוֹת חֲדָקִים לְיַשֵּׁר לִפְנֵיהֶם הַדֶּרֶךְ:
<h2>פרק ג</h2>
<h3>פסוק ב</h3>
<b>גֹּזְלֵי עוֹרָם.</b> שֶׁל בֵּית יִשְׂרָאֵל שֶׁהֵם רָאשִׁים וּקְצִינִים עֲלֵיהֶם כְּמוֹ שֶׁאָמַר רָאשֵׁי בֵּית יַעֲקֹב וּקְצִינֵי בֵּית יִשְׂרָאֵל:
<h3>פסוק ג</h3>
<b>שְׁאֵר עַמִּי.</b> בְּשַׂר עַמִּי:
<b>וְאֶת עַצְמוֹתֵיהֶם פִּצֵּחוּ.</b> פָּתְחוּ לְהוֹצִיא הַמֹּחַ, כְּמוֹ (שם יד) ״פִּצְחוּ רִנָּה״ פִּתְחוּ פֶּה בְּרִנָּה:
<b>וּפָרְשׂוּ כַּאֲשֶׁר בַּסִּיר.</b> וּמְשַׁבְּרִים הָאֵבָרִים כַּאֲשֶׁר יִשְׁבְּרוּ הַנְּתָחִים הַנִּתָּנִים בַּסִּיר לְבַשֵּׁל. <b>וּפָרְשׂוּ</b> לְשׁוֹן ׳שֶׁבֶר׳ כְּמוֹ ״פָּרֹס לָרָעֵב״ (ישעיה נח) ״וְלֹא יִפְרְסוּ לָהֶם״ (ירמיה טז) ״פֵּרְשָׂה צִיּוֹן״ (איכה א):
<b>קַלַּחַת.</b> קלדיי״רא בְּלַעַ״ז:
<h3>פסוק ד</h3>
<b>אָז יִזְעֲקוּ אֶל ה׳.</b> אָז בְּבֹא אוֹתוֹ הָעֵת הָאָמוּר לְמַעְלָה אָסֹף אֶאֱסֹף יַעֲקֹב יִזְעֲקוּ אֶל ה׳ לְהֵיטִיב לָהֶם בִּרְצוֹן עַמּוֹ וְשִׂמְחַת גּוֹיוֹ וְלֹא יַעֲנֶה אוֹתָם:
<h3>פסוק ה</h3>
<b>הַנֹּשְׁכִים בְּשִׁנֵּיהֶם.</b> וְאוֹכְלִים בְּשַׂר בְּהֵמוֹת פְּטוּמוֹת הַמַּאֲכִילִים אוֹתָם עַמִּי הַטּוֹעִים אַחֲרֵיהֶם:
<b>וְקָרְאוּ שָׁלוֹם.</b> וְכַאֲשֶׁר יַאֲכִילוּ יִקְרְאוּ וְיִתְנַבְּאוּ לָהֶם שָׁלוֹם:
<b>וְקִדְּשׁוּ עָלָיו מִלְחָמָה.</b> וְהִזְמִינוּ עָלָיו לְמִלְחָמָה:
<h3>פסוק ז</h3>
<b>מַעֲנֵה אֱלֹהִים.</b> מַעֲנֵה נָקוּד קָמַץ (רוֹצֶה לוֹמַר צֵירֵי), לְפִי שֶׁהוּא דָבוּק אֶל הַשֵּׁם:
<h3>פסוק יב</h3>
<b>עִיִּין.</b> דְּגוֹרִין:
<h2>פרק ד</h2>
<h3>פסוק א</h3>
<b>וְנָהֲרוּ.</b> וְנִקְבְּצוּ שָׁם יַחַד כַּנְּהָרוֹת הַהוֹלְכִים אֶל הַיָּם:
<h3>פסוק ג</h3>
<b>וְשָׁפַט.</b> מִשְׁפָּט זֶה לְשׁוֹן ׳תּוֹכָחָה׳ הוּא דשרימנ״ט בְּלַעַ״ז:
<h3>פסוק ד</h3>
<b>כִּי פִי ה׳ צְבָאוֹת דִּבֵּר.</b> וְהֵיכָן דִּבֵּר ״וְנָתַתִּי שָׁלוֹם בָּאָרֶץ״ (ויקרא כו:ו):
<h3>פסוק ה</h3>
<b>יֵלְכוּ אִישׁ בְּשֵׁם אֱלֹהָיו.</b> יֵלְכוּ לַאֲבַדּוֹן עַל שֶׁעָבְדוּ עֲבוֹדָה זָרָה כֵּן תִּרְגֵּם יוֹנָתָן:
<h3>פסוק ו</h3>
<b>אֹסְפָה הַצֹּלֵעָה.</b> ״אַכְנִישׁ מְטַלְטְלַיָּא״ וְכֵן תַּרְגּוּם יוֹנָתָן, וְלִי נִרְאֶה לְשׁוֹן ׳מַרְפֵּא׳ כְּמוֹ ״וַאֲסַפְתּוֹ מִצָּרַעְתּוֹ״ (מלכים ב ה):
<b>וַאֲשֶׁר הֲרֵעוֹתִי.</b> וְאוֹתָם שֶׁהֲרֵעוֹתִי לָהֶם בַּעֲוֹנָם:
<h3>פסוק ח</h3>
<b>וְאַתָּה מִגְדַּל עֵדֶר.</b> תִּרְגֵּם יוֹנָתָן: ״וְאַתְּ מְשִׁיחָא דְיִשְׂרָאֵל דְּטָמִיר מִן קֳדָם חוֹבֵי כְּנִישְׁתָּא דְצִיּוֹן״. פֵּרוּשׁ מִגְדַּל לְשׁוֹן ׳מָעוֹז׳ וְתַרְגּוּם עֵדֶר ׳כְּנֶסֶת יִשְׂרָאֵל׳ וְתִרְגֵּם עֹפֶל לְשׁוֹן ׳אֹפֶל׳. וְיֵשׁ לְפָרֵשׁ מִגְדַּל עֵדֶר בֵּית הַמִּקְדָּשׁ וְעֹפֶל לְשׁוֹן ׳מִגְדַּל עוֹז׳ וְכֵן ״עוֹפֶל וָבַחַן״ (ישעיה לב):
<b>עָדֶיךָ תֵּאתֶה.</b> שְׁאֵרִית הַצּוֹלֵעָה וְהַנַּהֲלָאָה כֻּלָּם יִקָּבְצוּ אֵלֶיךָ:
<b>וּבָאָה הַמֶּמְשָׁלָה הָרִאשׁוֹנָה.</b> תָּבֹא הַמֶּמְשָׁלָה שְׁלֵמָה כֻּלָּהּ אֶל בֵּית דָּוִד בִּירוּשָׁלַיִם כַּאֲשֶׁר הָיְתָה בַּתְּחִלָּה עַד שֶׁלֹּא נֶחְלְקָה. וּמַה הִיא הַמֶּמְשָׁלָה הָרִאשׁוֹנָה הַמַּמְלָכָה לְבַת יְרוּשָׁלָיִם:
<h3>פסוק ט</h3>
<b>עַתָּה.</b> שֶׁאַתְּ מוֹרֶדֶת בִּי:
<b>לָמָּה תָּרִיעִי רֵעַ.</b> שִׁיתִי לִבֵּךְ לָמָּה אַתְּ צְרִיכָה לְבַקֵּשׁ רֵעִים וַאֲהוּבִים מַלְכֵי מִצְרַיִם וּמַלְכֵי אַשּׁוּר לַעֲזֹר:
<h3>פסוק י</h3>
<b>חוּלִי.</b> לְשׁוֹן ׳חַלְחָלָה׳ כְּמוֹ (כאן) ״כִּי הֶחֱזִיקֵךְ חִיל״, וְהַלָּשׁוֹן נוֹפֵל עַל יוֹלֶדֶת:
<b>וָגֹחִי.</b> כִּרְעִי וּשְׁחִי עַל גְּחוֹנֵךְ. וְכֵן בִּלְשׁוֹן מִשְׁנָה ״כּוֹתֶל הַגּוֹחֶה לִרְשׁוּת הָרַבִּים״:
<b>תֵּצְאִי מִקִּרְיָה.</b> מִירוּשָׁלַיִם לָלֶכֶת בַּגּוֹלָה:
<b>וְשָׁכַנְתְּ בַּשָּׂדֶה.</b> תְּהִי שְׁכִינָתֵךְ חֲרוּשָׁה כַּשָּׂדֶה:
<h3>פסוק יא</h3>
<b>הָאוֹמְרִים תֶּחֱנַף.</b> עַתָּה תִּתְחַיֵּב צִיּוֹן בְּחַטֹּאתֶיהָ וְיִפָּקֵד עָלֶיהָ עֲוֹנָהּ:
<b>וְתַחַז בְּצִיּוֹן עֵינֵינוּ.</b> וְתִרְאֶינָה בָּהּ עֵינֵינוּ מַה שֶּׁאִוִּינוּ לִרְאוֹת בָּהּ:
<h3>פסוק יב</h3>
<b>כִּי קִבְּצָם כֶּעָמִיר גֹּרְנָה.</b> וְסוֹפוֹ לְקַבְּצָם אֶל עֵמֶק יְהוֹשָׁפָט וּסְבִיבוֹת יְרוּשָׁלַיִם לְמִלְחָמָה, כְּמוֹ שֶׁמְּקַבְּצִין עָמִיר כְּדֵי לְדוּשָׁם שָׁם, אַף הֵם חֵיל גּוֹג וּמָגוֹג לְרָעָתָם נֶאֶסְפוּ. וְיֹאמַר הַקָּדוֹשׁ בָּרוּךְ הוּא לִכְנֶסֶת יִשְׂרָאֵל קוּמִי וָדוֹשִׁי בַת צִיּוֹן:
<h3>פסוק יג</h3>
<b>וְהַחֲרַמְתִּי.</b> לְשׁוֹן ׳הֶקְדֵּשׁ׳:
<b>בִּצְעָם.</b> מַה שֶּׁכִּנְּסוּ מִגְּזֵלָה וְחָמָס:
<b>וְחֵילָם.</b> ״וְנִכְסֵיהוֹן״:
<h3>פסוק יד</h3>
<b>עַתָּה תִּתְגּוֹדְדִי בַת גְּדוּד.</b> עַתָּה בְּעֵת גְּזֵרָתָהּ הָרָעָה עַל הֶעָוֹן כִּי גָבַר, תִּתְגּוֹדְדִי בַּת גְּדוּד בַּת כַּשְׂדִּים, קִבְצִי גְדוּדִין כִּי עַתָּה הוּא אֲשֶׁר תִּצְלְחִי בַּגְּדוּד אֲשֶׁר שָׂם מָצוֹר עָלֵינוּ:
<b>בַּשֵּׁבֶט יַכּוּ עַל הַלֶּחִי.</b> מִי גָרַם לָךְ לְהַצְלִיחַ אֶת אֲשֶׁר יִשְׂרָאֵל מַלְעִיבִים עַל נְבִיאֵיהֶם וְשׁוֹפְטֵיהֶם וּמַכִּים אוֹתָם עַל הַלֶּחִי. כָּךְ הָיוּ עוֹשִׂים, וְכֵן מָצִינוּ בִּפְסִיקְתָּא וְכֵן יְשַׁעְיָה הוּא אוֹמֵר (ישעיהו נ:ו) ״גֵּוִי נָתַתִּי לְמַכִּים״:
<h2>פרק ה</h2>
<h3>פסוק א</h3>
<b>וְאַתָּה בֵּית לֶחֶם אֶפְרָתָה.</b> שֶׁיָּצָא דָוִד מִשָּׁם שֶׁנֶּאֱמַר בּוֹ (שמואל א יז:נח) ״עַבְדְּךָ יִשַׁי בֵּית הַלַּחְמִי״ וּבֵית לֶחֶם קָרוּי אֶפְרָת שֶׁנֶּאֱמַר (בראשית מח:ז) ״בְּדֶרֶךְ אֶפְרָת הִיא בֵּית לָחֶם״:
<b>צָעִיר לִהְיוֹת בְּאַלְפֵי יְהוּדָה.</b> רָאוּי הָיִיתָ לִהְיוֹת צָעִיר בְּמִשְׁפְּחוֹת יְהוּדָה מִפְּנֵי פְּסֹלֶת רוּת הַמּוֹאֲבִיָּה שֶׁבָּךְ:
<b>מִמְּךָ לִי יֵצֵא.</b> מָשִׁיחַ בֶּן דָּוִד וְכֵן הוּא אוֹמֵר (תהלים קיח:כב) ״אֶבֶן מָאֲסוּ הַבּוֹנִים״:
<b>וּמוֹצָאֹתָיו מִקֶּדֶם.</b> ״לִפְנֵי שֶׁמֶשׁ יִנּוֹן שְׁמוֹ״ (שם):
<h3>פסוק ב</h3>
<b>לָכֵן יִתְּנֵם עַד עֵת יוֹלֵדָה.</b> יִתְּנֵם בְּיַד אוֹיְבֵיהֶם עַד בֹּא הָעֵת אֲשֶׁר חָלָה וְיָלְדָה צִיּוֹן אֶת בָּנֶיהָ, צִיּוֹן אֲשֶׁר הֶחֱזִיקָה עַתָּה חִיל כַּיּוֹלֵדָה וְעַכְשָׁיו הִיא קְרוּיָה יוֹלֶדֶת. וְרַבּוֹתֵינוּ אָמְרוּ מִכָּאן אֵין בֶּן דָּוִד בָּא עַד שֶׁתִּפְשׁוֹט הַמַּלְכוּת הָרְשָׁעָה תִּשְׁעָה חֳדָשִׁים עַל כָּל הָעוֹלָם כֻּלּוֹ, אַךְ לְפִי פְשׁוּטוֹ זֶהוּ הַצָּעָה שֶׁפֵּרַשְׁתִּי:
<b>וְיֶתֶר אֶחָיו.</b> שֶׁל מֶלֶךְ יְהוּדָה כְּלוֹמַר שְׁאָר שֵׁבֶט יְהוּדָה:
<b>יְשׁוּבוּן עַל בֵּית יִשְׂרָאֵל.</b> יִתְחַבְּרוּ עִם שְׁאָר הַשְּׁבָטִים וְהָיוּ לְמַמְלָכָה אַחַת וְלֹא יֵחָצוּ עוֹד לִשְׁתֵּי מַמְלָכוֹת:
<h3>פסוק ג</h3>
<b>וְרָעָה.</b> וּפִרְנֵס אֶת יִשְׂרָאֵל:
<b>וְיָשָׁבוּ.</b> מִן הַגָּלֻיּוֹת:
<b>כִּי עַתָּה יִגְדַּל.</b> מַלְכָּם:
<b>עַד אַפְסֵי אָרֶץ.</b> וֶהֱבִיאוּם מִנְחָה אֵלָיו בַּסּוּסִים וּבָרֶכֶב:
<h3>פסוק ד</h3>
<b>וְהָיָה זֶה שָׁלוֹם.</b> גָּמוּר וְקָבוּעַ בְּאֵין הֶפְסֵק עוֹד וְלֹא יִדְמֶה לִשְׁאָר הַתְּשׁוּעוֹת שֶׁהָיוּ צָרוֹת אַחֲרֵיהֶן:
<b>אַשּׁוּר כִּי יָבֹא.</b> הֲרֵי כִּי מְשַׁמֵּשׁ בִּלְשׁוֹן ׳אִם׳, אִם יָבֹא בְּאַרְצֵנוּ כַּאֲשֶׁר בָּא עַתָּה:
<b>וַהֲקֵמֹנוּ עָלָיו שִׁבְעָה רֹעִים.</b> שִׁבְעָה וּשְׁמוֹנָה, רַבּוֹתֵינוּ פֵּרְשׁוּ שְׁמוֹתֵיהֶן בְּמַסֶּכֶת סֻכָּה וְאֵינִי יוֹדֵעַ מֵהֵיכָן לָמְדוּ:
<h3>פסוק ה</h3>
<b>וְרָעוּ אֶת אֶרֶץ אַשּׁוּר.</b> וְיְרוֹצְצוּ כְּמוֹ (שם ב) ״תְּרֹעֵם בְּשֵׁבֶט בַּרְזֶל״:
<b>וְאֶת אֶרֶץ נִמְרֹד.</b> הִיא בָּבֶל:
<b>בִּפְתָחֶיהָ.</b> בְּשַׁעֲרֵי מְדִינוֹתֶיהָ:
<h3>פסוק ו</h3>
<b>כְּטַל מֵאֵת ה׳.</b> שֶׁאֵין בָּא לָעוֹלָם עַל יְדֵי אָדָם וְלֹא יְבַקְשׁוּ פְּנֵי אָדָם עָלָיו, כָּךְ לֹא יְקַוֶּה יִשְׂרָאֵל לְעֶזְרַת אִישׁ כִּי אִם בַּה׳:
<h3>פסוק ז</h3>
<b>כְּאַרְיֵה בְּבַהֲמוֹת יַעַר.</b> כָּךְ יְהִי מַלְכָּם שַׁלִּיט בַּכֹּל:
<b>וְרָמַס וְטָרַף.</b> רָמַס הִיא דְרִיסַת הָאֲרִי כְּשֶׁהוּא רָעֵב וְאוֹכְלוֹ בִּמְקוֹמוֹ, וְטָרַף הוּא כְּשֶׁנּוֹשֵׂא אֶת הַטֶּרֶף לִמְעוֹנוֹתָיו בִּשְׁבִיל גּוּרוֹתָיו וּלְבִיאוֹתָיו:
<h3>פסוק ט</h3>
<b>וְהִכְרַתִּי סוּסֶיךָ.</b> הִיא עֶזְרַת מִצְרַיִם שֶׁאַתֶּם נִשְׁעָנִים עֲלֵיהֶם לְהַמְצִיאֲכֶם סוּסִים:
<h3>פסוק י</h3>
<b>וְהִכְרַתִּי עָרֵי אַרְצֶךָ.</b> וְלֹא תִצְטָרֵךְ לְעָרֵי מִבְצָר:
<h3>פסוק יג</h3>
<b>וְהִשְׁמַדְתִּי עָרֶיךָ.</b> ״וַאֲשֵׁיצֵי בַּעֲלֵי דְבָבָךְ״, וְכֵן (ישעיהו יד:כא) ״וּמָלְאוּ פְנֵי תֵבֵל עָרִים״ וְכֵן (שמואל א כח) ״וַיְהִי עָרֶךָ״:
<h2>פרק ו</h2>
<h3>פסוק א</h3>
<b>אֶת הֶהָרִים.</b> אֶת הָאָבוֹת.
<b>הַגְּבָעוֹת.</b> הָאִמָּהוֹת.
<h3>פסוק ג</h3>
<b>מֶה עָשִׂיתִי לְךָ.</b> תֵּן לִבְּךָ לְהַכִּיר מַה טּוֹב עָשִׂיתִי לְךָ.
<b>וּמָה הֶלְאֵתִיךָ.</b> בַּעֲבוֹדָתִי.
<b>עֲנֵה בִי.</b> הָעֵד בִּי.
<h3>פסוק ד</h3>
<b>כִּי הֶעֱלִיתִיךָ.</b> אַף עַל פִּי שֶׁעָשִׂיתִי לְךָ כָּל הַטּוֹבָה הַזֹּאת, לֹא הֶלְאֵתִיךָ בַּעֲבוֹדָה גְדוֹלָה וּבְקָרְבָּנוֹת גְּדוֹלִים.
<b>אֶת מֹשֶׁה אַהֲרֹן וּמִרְיָם.</b> תִּרְגֵּם יוֹנָתָן: ״מֹשֶׁה לְאַלְפָא מְסוֹרַת דִּינִין וְאַהֲרֹן לְכַפָּרָא עַל עַמָּא וּמִרְיָם לְאוֹרָאָה לְנָשִׁיָא״.
<h3>פסוק ה</h3>
<b>וּמֶה עָנָה אֹתוֹ בִּלְעָם בֶּן בְּעוֹר.</b> ״מָה אֶזְעֹם לֹא זָעַם ה׳״ (במדבר כ״ג:ח), שֶׁלֹּא כָּעַסְתִּי כָּל אוֹתָן הַיָּמִים.
<b>מִן הַשִּׁטִּים.</b> שֶׁחֲטָאתֶם לִי שָׁם, דְּעוּ צִדְקוֹתַי שֶׁלֹּא מָנַעְתִּי טוֹבָתִי וְעֶזְרָתִי מִכֶּם עַד הֵבֵאתִי אֶתְכֶם לַגִּלְגָּל וְכָבַשְׁתִּי לִפְנֵיכֶם שָׁם אֶת הָאָרֶץ.
<h3>פסוק ו</h3>
<b>אִכַּף.</b> אֶהְיֶה כָּפוּף.
<h3>פסוק ז</h3>
<b>נַחֲלֵי שָׁמֶן.</b> לִמְנָחוֹת.
<b>הַאֶתֵּן בְּכוֹרִי.</b> קָרְבָּן לְפִשְׁעִי.
<h3>פסוק ח</h3>
<b>הִגִּיד.</b> הַקָּדוֹשׁ בָּרוּךְ הוּא לְךָ אָדָם מַה טּוֹב לְךָ לַעֲשׂוֹת.
<b>וְהַצְנֵעַ לֶכֶת.</b> תִּרְגֵּם יוֹנָתָן: ״הֱוֵי צָנוּעַ לְמֵיהַךְ בְּדַחֲלָא דְאֱלָהָךְ״. דָּבָר אַחֵר: וְהַצְנֵעַ לֶכֶת, לֹא כְּמִדַּת הַקָּדוֹשׁ בָּרוּךְ הוּא מִדַּת בָּשָׂר וָדָם, מִדַּת בָּשָׂר וָדָם אָדָם מְבַיֵּשׁ אֶת חֲבֵרוֹ וּבָא לְפַיְּסוֹ וְאוֹמֵר לוֹ אֵינִי מִתְרַצֶּה לְךָ עַד שֶׁיָּבֹא פְּלוֹנִי וּפְלוֹנִי שֶׁבִּזִיתָנִי לִפְנֵיהֶם, אֲבָל הַקָּדוֹשׁ בָּרוּךְ הוּא אֵין חָפֵץ אֶלָּא שֶׁיָּשׁוּב אֵלָיו בֵּינוֹ לְבֵין עַצְמוֹ.
<h3>פסוק ט</h3>
<b>קוֹל ה׳ לָעִיר יִקְרָא.</b> ״קָל נְבִיָּא דַה׳ עַל קַרְתָּא״ מַכְרִיזִין לָהֶם תְּשׁוּבָה.
<b>וְתוּשִׁיָּה יִרְאֶה שְׁמֶךָ.</b> וְתוּשִׁיָּה קוֹרֵא לָהֶם הַנָּבִיא אֲשֶׁר רוֹאֶה אֶת שְׁמֶךָ, אֲשֶׁר נוֹתֵן לֵב לְהִתְבּוֹנֵן וְלִרְאוֹת דְּרָכֶיךָ. וְתוּשִׁיָּה מוּסָב עַל מִקְרָא שֶׁלְּמַעְלָה הֵימֶנּוּ.
<b>שִׁמְעוּ מַטֶּה וּמִי יְעָדָהּ.</b> הַטּוּ אֹזֶן וְשִׁמְעוּ מַטֵּה הַפֻּרְעָנוּת אֲשֶׁר תִּרְדֶּה אֶתְכֶם שֶׁהַנְּבִיאִים מַתְרִים בָּכֶם, וְשִׁמְעוּ מִי הוּא אֲשֶׁר יִיעֵד אוֹתוֹ הַפֻּרְעָנוּת אִם יְכֹלֶת בְּיָדוֹ לְקַיֵּם מַה שֶּׁגּוֹזֵר. וְיוֹנָתָן לֹא כֵן תִּרְגֵּם.
(<b>וְתוּשִׁיָּה יִרְאֶה שְׁמֶךָ.</b> מִכָּאן שֶׁכָּל מִי שֶׁאוֹמֵר בְּכָל יוֹם מִקְרָא הַמִּתְחִיל וּמְסַיֵּם כְּמוֹ שֶׁמִּתְחִיל וּמְסַיֵּם שְׁמוֹ הַתּוֹרָה מַצִּילוֹ מִגֵּיהִנֹּם).
<h3>פסוק י</h3>
<b>עוֹד הָאֵשׁ בֵּית רָשָׁע אוֹצְרוֹת רֶשַׁע.</b> הֵ״א הָאֵשׁ נְקוּדָה פַּתָּח לְפִי שֶׁהִיא תֵּמַהּ, וְכֵן פֵּרוּשׁוֹ עוֹד לְשׁוֹן אֹרֶךְ יָמִים הוּא, הָאֵשׁ כְּמוֹ הֲיֵשׁ (וּבְדִבְרֵי הַיָּמִים א׳ ב׳) מָצִינוּ אִישַׁי אֲבִי דָוִד בִּמְקוֹם יִשַׁי אַף כָּאן אֵשׁ בִּמְקוֹם יֵשׁ וְכֵן (בִּשְׁמוּאֵל ב׳ י״ד:י״ט) ״אִם אֵשׁ לְהֵמִין וּלְהַשְׂמִאיל״ אִם יֵשׁ לְהַאֲמִין וּלְהַשְׂמִאיל, וְיוֹנָתָן תִּרְגֵּם כֵּן ״הַאִית״ שֶׁיַּעֲלֶה בִּלְבַבְכֶם שֶׁיִּתְקַיֵּם בֵּית רָשָׁע לְאֹרֶךְ יָמִים וְאוֹצְרוֹת רֶשַׁע.
<b>וְאֵיפַת רָזוֹן זְעוּמָה.</b> מִדָּה קְטַנָּה שֶׁעֲשִׁירֵיכֶם מְרַמִּים בָּהּ הָעֲנִיִּים וּמְבִיאִין אוֹתָן לִידֵי רָזוֹן, וְהוּא זְעוּמָה בְּאַפּוֹ שֶׁל הַקָּדוֹשׁ בָּרוּךְ הוּא.
<h3>פסוק יג</h3>
<b>הֶחֱלֵיתִי הַכּוֹתֶךָ.</b> הֶאֱנַשְׁתִּי מַכּוֹתֶיךָ חֲזָקוֹת וְחוֹלוֹת וַאֲנוּשׁוֹת.
<b>הַשְׁמֵם.</b> לְהַשְׁמִימְךָ עַל חַטֹּאתֶיךָ.
<h3>פסוק יד</h3>
<b>וְיֶשְׁחֲךָ בְּקִרְבֶּךָ.</b> הַמַּאֲכָל שֶׁתֹּאכַל אַכְנִיס בּוֹ מְאֵרָה בְּתוֹךְ הַמֵּעַיִם וְיִגְרוֹם לְךָ חֹלִי שֶׁתְּהֵא חוֹלֶה וְהוֹלֵךְ שָׁחוֹחַ, וְכֵן מְפָרֵשׁ אוֹתוֹ בְּסִפְרֵי מִנַּיִן אַף בְּתוֹךְ הַמֵּעַיִם תַּלְמוּד לוֹמַר וְיֶשְׁחֲךָ בְּקִרְבֶּךָ בְּפָרָשַׁת וְהָיָה עֵקֶב בְּמִדְרַשׁ תָּמִיד עֵינֵי ה׳ אֱלֹהֶיךָ בָּהּ. וְאַף יוֹנָתָן תִּרְגֵּם כֵּן ״וִיהֵי לָךְ לְמַרְעָא מְתָא בִּמְעֵיךְ״.
<b>וְתַסֵּג.</b> אֶת אוֹיְבֶיךָ הַמּוֹלִיכִים בָּנֶיךָ וּבְנוֹתֶיךָ בַּשְּׁבִי וְלֹא תְפַלְּטֵם, וְאִם תְּפַלְּטֵם סוֹפָם לַחֶרֶב. וּמִשְּׁמוֹ שֶׁל רַבִּי מְנַחֵם שָׁמַעְתִּי וְתַסֵּג לְתַאֲוַת תַּשְׁמִישׁ וְלֹא תַפְלִיט, לֹא יִהְיֶה לְךָ כֹּחַ לִפְלֹט שִׁכְבַת זֶרַע וְאִם תְּפַלְּטֵם סוֹפָהּ לַחֶרֶב אֶתֵּן אֶתְכֶם. וְיוֹנָתָן תִּרְגֵּם לָשׁוֹן הָרִאשׁוֹן.
<h3>פסוק טז</h3>
<b>וְיִשְׁתַּמֵּר חֻקּוֹת עָמְרִי.</b> וְיָדַעְתִּי כִּי לֹא תִשְׁמְעוּ אֵלַי כִּי יִשְׁתַּמֵּר עַל יְדֵיכֶם וּבֵינֵיכֶם כָּל חֻקּוֹת עָמְרִי וְאַחְאָב.
<b>וְחֶרְפַּת עַמִּי תִּשָּׂאוּ.</b> אַתֶּם תְּקַבְּלוּן עֲוֹן הַחֶרְפָּה שֶׁהָעוֹבְדֵי כּוֹכָבִים וּמַזָּלוֹת מְחָרְפִין אֶת עַמִּי שֶׁהֵעִידָה בָּהֶם תּוֹרָה עַל כָּךְ (דברים כ״ה:י״ד) ״לֹא יִהְיֶה לְךָ אֵיפָה וְאֵיפָה״ וְהֵם אֵינָם שׁוֹמְרִים.
<h2>פרק ז</h2>
<h3>פסוק א</h3>
<b>אַלְלַי לִי.</b> הַנָּבִיא מְקוֹנֵן עַל עַצְמוֹ אוֹי לִי שֶׁהָעֳמַדְתִּי לְנָבִיא בָּעֵת הַזֹּאת שֶׁאֵין בְּנֵי אָדָם צַדִּיקִים בַּדּוֹר.
<b>כְּאָסְפֵּי קַיִץ.</b> נָקוּד חֲטַף קָמַץ שֶׁאֵינוֹ לְשׁוֹן פּוֹעֵל כְּמוֹ ׳יוֹשֵׁב׳ אוֹמֵר אֶלָּא לְשׁוֹן מִפְעָל כְּמוֹ (ישעיהו ל״ג:ד) ״אֹסֶף הֶחָסִיל״ כַּאֲסִיפַת קַיִץ וְהֵם סוֹפֵי תְאֵנִים שֶׁהֵן רָעוֹת, וְכֵן תִּרְגֵּם יוֹנָתָן ״כְּסִיּוּפֵי קַיְטָא״.
<b>כְּעוֹלְלוֹת בָּצִיר.</b> תִּרְגֵּם יוֹנָתָן: ״כְּעוֹלְלָן בָּתַר קְטוּף״.
<b>אֵין אֶשְׁכּוֹל לֶאֱכוֹל.</b> כְּתַרְגּוּמוֹ ״לֵית גְּבַר דְּבֵיהּ עוֹבָדִין טָבִין״.
<b>בִּכּוּרָה.</b> תְּאֵנָה טוֹבָה הַמִּתְבַּשֶּׁלֶת בְּעִתָּהּ, כְּתַרְגּוּמוֹ ״לְטָבְיָא חֲמֵדַת נַפְשִׁי״.
<h3>פסוק ב</h3>
<b>וְיָשָׁר בָּאָדָם אָיִן.</b> אָדָם יָשָׁר בִּבְנֵי אָדָם אָיִן.
<b>יָצוּדוּ חֵרֶם.</b> יָצוּדוּ בְּחֶרְמָם וּבִמְצוּדָתָם.
<h3>פסוק ג</h3>
<b>עַל הָרַע כַּפַּיִם לְהֵיטִיב.</b> עַל שְׂכַר הָרָעַת כַּפֵּיכֶם אַתֶּם מְקַוִּים שֶׁיֵּיטִיב לָכֶם.
<b>הַשַּׂר שׁוֹאֵל.</b> שֹׁחַד.
<b>וְהַשּׁוֹפֵט.</b> הַדָּן אֶת הַדִּין גַּם הוּא בְּשִׁלּוּם אוֹמֵר לְשׁוֹפֵט חֲבֵרוֹ כְּשֶׁהוּא גַּזְלָן וּמְחֻיָּב בַּדִּין, שַׁלֵּם לִי גְּמוּלִי בָּזֶה וַאֲנִי אֲזַכֶּה אוֹתְךָ בְּדִין אַחֵר.
<b>וְהַגָּדוֹל דֹּבֵר הַוַּת נַפְשׁוֹ.</b> הַמֶּלֶךְ אוֹ הַנָּשִׂיא אוֹמֵר בַּדִּין רְצוֹן נַפְשׁוֹ, הַוַּת נַפְשׁוֹ דְּבַר הַהֹוֶה לִרְצוֹנוֹ. <b>וּלְנַפְשׁוֹ</b> כְּמוֹ (ירמיהו ט״ו:א) ״אֵין נַפְשִׁי אֶל הָעָם הַזֶּה״ וְכֵן תִּרְגֵּם יוֹנָתָן: ״תַּחְמוּדֵי נַפְשֵׁיהּ״.
<b>וַיְעַבְּתוּהָ.</b> עֲשָׂאוּהָ קְלִיעָה שֶׁל חֵטְא בֵּין שְׁלָשְׁתָּן כַּעֲבוֹתוֹת הָעֲגָלָה חֲטָאָה, שֶׁהָעֲבוֹת מְשֻׁלֶּשֶׁת הִיא, כָּךְ מָצָאתִי בְּתַרְגּוּם יְרוּשַׁלְמִי ״עֲבַדְנוּהָ כִּקְלִיעָה דְחוֹבִין״.
<h3>פסוק ד</h3>
<b>טוֹבָם כְּחֵדֶק.</b> ״טָבָא דְאִית בְּהוֹן קָשֶׁה לְמֵיפַּק מִן יְדֵיהּ כַּד מִן חֲדָקָא״ קָשֶׁה לָצֵאת מִיָּדוֹ כְּמוֹ הַקּוֹצִים הַנִּסְבָּכִין בַּצֶּמֶר.
<b>יָשָׁר מִמְּסוּכָה.</b> יָשָׁר שֶׁבָּהֶם רַע מִמְּסוּכַת קוֹצִים וּ<b>מְסוּכָה</b> כְּמוֹ (ישעיהו ה:ה) ״הָסֵר מְשׂוּכָּתוֹ״.
<b>יוֹם מְצַפֶּיךָ.</b> יוֹם שֶׁאַתָּה מְצַפֶּה בּוֹ לְטוֹבָה תָּבֹא פְּקֻדָּתְךָ.
<b>מְבוּכָתָם.</b> עִרְבּוּלֵיהוֹן כְּמוֹ (שמות י״ד:ג) ״נְבֻכִים הֵם״ מְהוּמָתָם.
<h3>פסוק ה</h3>
<b>אַל תַּאֲמִינוּ בְרֵעַ.</b> כְּמַשְׁמָעוֹ, וְרַבּוֹתֵינוּ פֵּרְשׁוּ כְּלַפֵּי מַעְלָה אַל תֶּחֱטָאוּ וְתֹאמְרוּ הַקָּדוֹשׁ בָּרוּךְ הוּא אוֹהֲבֵנוּ וְהוּא יִמְחוֹל לָנוּ.
<b>מִשּׁוֹכֶבֶת חֵיקֶךָ.</b> נִשְׁמָתְךָ הִיא תָּעִיד בְּךָ.
<b>פִּתְחֵי פִיךָ.</b> דִּבְרֵי פִיךָ פְּתִיחוֹת פִּיךָ.
<h3>פסוק ז</h3>
<b>וַאֲנִי בַּה׳ אֲצַפֶּה.</b> הַנָּבִיא אוֹמֵר כֵּן.
<h3>פסוק ח</h3>
<b>אַל תִּשְׂמְחִי אוֹיַבְתִּי.</b> בָּבֶל וְעִיר הַחַיֶּבֶת רוֹמִי (ספרים אחרים: בָּבֶל וּפָרַס הַחַיֶּבֶת).
<h3>פסוק יא</h3>
<b>יוֹם לִבְנוֹת גְּדֵרָיִךְ.</b> מוּסָב עַל הָאֹמְרָה אֵלַי וְעוֹד הִיא אוֹמֶרֶת אֵלַי יוֹם לִבְנוֹת גְּדֵרָיִךְ שֶׁאַתְּ מְצַפָּה לוֹ אוֹתוֹ הַיּוֹם <b>יִרְחַק חֹק</b> זְמַנּוֹ יַאֲרִיךְ וְלֹא יָבֹא לְעוֹלָם.
<h3>פסוק יב</h3>
<b>יוֹם הוּא וְעָדֶיךָ יָבֹא.</b> הַנָּבִיא אוֹמֵר אוֹתוֹ הַיּוֹם שֶׁאַתֶּם מַלְעִיגִים עָלָיו לֵאמֹר בָּטֵל וְהָלַךְ לוֹ, יוֹם הַהוּא שָׁמוּר וְנָצוּר וְלֹא בָּטֵל עָדֶיךָ יָבֹא בָּבֶל לְהַחֲרִיבֵךְ.
<b>לְמִנִּי אַשּׁוּר.</b> אֲשֶׁר הוּא רֹאשׁ לִמְרֵעֵינוּ.
<b>וְעָרֵי מָצוֹר.</b> כְּלוֹמַר וְעַד עָרֵי מָצוֹר, וְיוֹנָתָן תִּרְגֵּם ״וּדְמִן חוּרְמִינֵי רַבְּתָא״.
<b>וְיָם מִיָּם.</b> וְהַיּוֹשְׁבִים עַל יָם הָאַחֲרוֹן אֲשֶׁר הוּא בַּמַּעֲרָב.
<b>וְהַר הָהָר.</b> כְּמוֹ וְיוֹשְׁבֵי הָהָר וְיוֹנָתָן לֹא כֵן תִּרְגֵּם.
<b>יוֹם לִבְנוֹת גְּדֵרָיִךְ.</b> הַנָּבִיא מְבַשְּׂרוֹ לְיִשְׂרָאֵל שֶׁיֵּשׁ יוֹם כָּמוּס וּמוּכָן לִבְנוֹת גִּדְרוֹת חָרְבוֹתֵיהֶן, יוֹם הַהוּא יִרְחַק וִיבַטֵּל מֵעֲלֵיכֶם חֹק גְּזֵרוֹת הַבַּבְלִיִּים וּפַרְסִיִּים.
<b>יוֹם הוּא וְעָדֶיךָ יָבֹא.</b> ״בְּעִדָּנָא הַהִיא יִתְכַּנְּשׁוּן גָּלְוָותָא דְיִשְׂרָאֵל דְּמִן אַתּוּר וְגוֹ׳״.
<h3>פסוק יג</h3>
<b>וְהָיְתָה הָאָרֶץ.</b> אֶרֶץ הַבַּבְלִיִּים וּפַרְסִיִּים.
<h3>פסוק יד</h3>
<b>שֹׁכְנִי לְבָדָד.</b> שֶׁיְּהֵא שׁוֹכֵן בֶּטַח בָּדָד.
<b>יַעַר בְּתוֹךְ כַּרְמֶל.</b> תִּרְגֵּם יוֹנָתָן: ״דַּהֲווֹ צָדִין בְּחוּרְשָׁא יִתְיַתְבוּן כְּכַרְמְלָא״, אוֹתָן שֶׁהָיוּ שׁוֹמְמִים כִּיעָרִוֹת יִשְׁכְּנוּ לְבָדָד בְּתוֹךְ כַּרְמֶל שֶׁהוּא מָקוֹם מְיֻשָּׁב. וְיֵשׁ לְפָרֵשׁ <b>שֹׁכְנִי לְבָדָד</b> בַּיְּעָרִים לֹא יִרְאוּ מֵחַיּוֹת הַשָּׂדֶה כִּבְתוֹךְ כַּרְמֶל.
<h3>פסוק יז</h3>
<b>כְּזוֹחֲלֵי אָרֶץ.</b> הֵם נְחָשִׁים הַזּוֹחֲלִים עַל גְּחוֹנָם בַּעֲפַר הָאָרֶץ.
<b>יִרְגְּזוּ מִמִּסְגְּרוֹתֵיהֶם.</b> יֶחֶרְדוּ מֵרֹב דֹּחַק אִסּוּרֵיהֶם וּמַסְגֵּר כִּלְאָם.
<h3>פסוק כ</h3>
<b>תִּתֵּן אֱמֶת לְיַעֲקֹב.</b> תִּרְגֵּם יוֹנָתָן: ״תִּתְיְהַב קוּשְׁטֵיהּ דְּיַעֲקֹב לִבְנוֹהִי כְּמָה דְקַיָּמְתָּא לֵיהּ בְּבֵית אֵל טָבוּת אַבְרָהָם לְזַרְעֵיהּ בַּתְרוֹהִי כְּמָה דְקַיָּמְתָּא לֵיהּ בֵּין בִּתְרַיָּא תִּדְכַּר לָנָא עֲקֵדַת יִצְחָק״, תִּתֵּן לָנוּ בֶּאֱמֶת אֲשֶׁר הִבְטַחְתָּ לְיַעֲקֹב הָאֱמֶת לָנוּ דְּבָרֶיךָ אֲשֶׁר הִבְטַחְתָּ לְיַעֲקֹב ״כִּי לֹא אֶעֱזָבְךָ״ (בראשית כ״ט).
<b>חֶסֶד לְאַבְרָהָם.</b> שְׂכַר חֶסֶד אֲשֶׁר לְאַבְרָהָם אֲשֶׁר צִוָּה לְבָנָיו ״לִשְׁמֹר דֶּרֶךְ ה׳ לַעֲשׂוֹת צְדָקָה וּמִשְׁפָּט״, וּלְכָךְ לֹא נֶאֱמַר וְחֶסֶד אֶלָּא חֶסֶד הָאֱמֶת שֶׁתְּאַמֵּת לָנוּ אֶת הַבְטָחַת יַעֲקֹב הִיא תִּהְיֶה תַשְׁלוּם גְּמוּל חַסְדּוֹ שֶׁל אַבְרָהָם.
<b>אֲשֶׁר נִשְׁבַּעְתָּ.</b> בַּעֲקֵדָתוֹ שֶׁל יִצְחָק ״בִּי נִשְׁבַּעְתִּי נְאֻם ה׳ יַעַן אֲשֶׁר עָשִׂיתָ וְגוֹמֵר״.
